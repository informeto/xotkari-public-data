{
  "author": "सविना कार्की :: Setopati",
  "content": "खुलेको दुई वर्षमै जल्यो लक्जरियस बुटिक होटल 'वर्णवास', बनाउन करिब एक वर्ष लाग्ने\nसविना कार्की\nकाठमाडौं, असोज ९\nभदौ २४ गते राजेन्द्र बजगाईं दिनभर बालुवाटारस्थित आफ्नो होटल 'वर्णवास' मै थिए।\nनिजी र सार्वजनिक सम्पत्ति तोडफोड गर्दै र जलाउँदै प्रदर्शनकारीहरू विभिन्न होटल प्रवेश गर्न थालेका थिए। नजिकै 'हिल्टन' होटलमा आगो लागिसकेको थियो।\nउनको मनमा पनि त्रास बढिरहेको थियो —  कतै प्रदर्शनकारी यहाँ पनि आइपुग्ने हुन् कि!\nयही सोच्दासोच्दै उनी अपराह्न ४ बजेतिर होटलबाट निस्किए।\nनिस्किएको आधा घन्टा भएको थियो होला, प्रदर्शनकारी होटल प्रवेश गरे र तोडफोड गर्न थाले। होटलको रेस्टुरेन्टमा रहेको मदिरा तथा अन्य खानेकुरा खाँदै वरपरका सोफा र टेबल लडाउन थाले।\nहोटलभित्र २५ जना कर्मचारी थिए। होटलमा बसेका केही पर्यटक अघिल्लै दिन बाहिरिइसकेका थिए।\n'भदौ २३ को घटनापछि कर्फ्यु जारी भएकाले धेरै पर्यटक‍ गइसकेका थिए,' राजेन्द्रले भने, 'भदौ २४ का दिन पनि चार जना पर्यटक थिए। उनीहरूलाई होटलका साथीहरूले बाहिर लगे।'\nराजेन्द्रका अनुसार ती पर्यटकलाई पनि उनले बिहानै बाहिर पठाउन खोजेका थिए। नमिलेपछि त्यहीँ राखे। आन्दोलनकारी आएपछि होटल पछाडिबाट सुटकेस फाल्दै पर्यटकलाई बाहिर निकालेको उनले बताए।\nत्यसपछि वर्णवासमा प्रदर्शनकारीले आगजनी गरिहाले। साढे चार बजेदेखि आगो बलिरह्यो। अन्ततः आफ्ना भाइ र छिमेकीको अग्रसरतामा राती ११ बजे बल्ल आगो निभाउन सकेको उनले बताए।\n'रातभर आगो बलिरहेकै भए सबै सखाप हुन्थ्यो,' उनले भने, 'आगो निभाएकाले केही त जोगाउन सकियो।'\nआगोले वर्णवासको पहिलो तलामा रहेको जिम, साउना, स्पा, क्याफे, किचन सबै क्षति भएको छ। धेरै कोठा जलेका छन्।\nहोटलको सबभन्दा माथि (छत) मा भएको बार, किचन, रेस्टुरेन्ट र स्विमिङ पुल भने सुरक्षित छ। पाँचौं, छैटौं र सातौं तला रंगरोगन गरेर सञ्चालनमा ल्याउन सकिन्छ। बाँकी भने सबै पूनर्निर्माण गर्नुपर्ने अवस्था रहेको उनले बताए।\n'सबै बनाउन अब ८० करोड रूपैयाँभन्दा बढी लाग्ने अनुमान छ,' उनले भने, 'अफवाह फैलाएर जलाइदिए। एक भ्रष्ट मन्त्रीको होटल भन्दै मेरो होटल जलाएको भिडिओ टिकटकमा पनि देखेँ।'\nअहिले उनी जलेको होटल सरसफाइ गरिरहेका छन्। मर्मत कहिलेदेखि सुरू गर्ने र वर्णवास कहिलेदेखि सञ्चालनमा ल्याउने भन्नेमा उनी आफै अन्योल छन्। तर सबै काम सकेर पूर्ण सञ्चालनमा ल्याउन एक वर्षभन्दा बढी समय लाग्ने उनको अनुमान छ।\nसंग्रहालयसहितको लक्जरियस बुटिक होटल वर्णवास २०८० माघबाट सञ्चालनमा आएको हो।\nराजेन्द्र तीन दशकभन्दा बढी समयदेखि पर्यटन व्यवसायमा छन्। सानै उमेरमा जन्मथलो छाडेर हिँडेका उनी पर्यटन क्षेत्रमा रहेर धेरै अनुभव बटुलेको बताउँछन्।\nउनी २०५१ सालमा काठमाडौं, ठमेलको एक गेस्ट हाउसमा कामदारका रूपमा प्रवेश गरेर पर्यटन क्षेत्रमा आएका हुन्। होटल व्यवसाय उनका लागि नौलो थियो। नयाँ कुरा सिक्ने दौडमा उनले गेस्ट हाउसमा करिब चार वर्ष काम गरे।\nयसपछि आफ्नै लगानीमा पर्वतीय पर्यटनतिर लागे। व्यवसायको सिलसिलामा सन् २०११ मा विदेशी लगानी भित्र्याएर भैरहवामा 'टाइगर प्यालेस' होटलका साझेदार भए। तर विभिन्न कारणले टाइगर प्यालेसबाट बाहिरिए। यसपछि उनी एकल लगानीमा स्तरीय होटल चलाउने निर्णयमा पुगे।\nउनले भने, 'त्यति ठूलो होटल टाइगर प्यालेसबाट निस्किनुपर्‍यो। यसपछि सानै होस् तर राम्रो होटल बनाएरै छोड्छु भन्ने सोच बनाएँ।'\nवर्णवास होटलको सोच दस वर्षअघि फुरेको थियो। उनी शाह वंशीय परिवारका एक सदस्यसँग चिया गफमा थिए। गफमा चार जात छत्तीस वर्णको कुरा निस्कियो। होटल खोल्ने तयारीमा रहेका उनको दिमागले 'वर्ण' समात्यो। 'जात र वर्ण' को होटल कस्तो बन्ला भन्ने कुरामा उनको दिमाग चल्न थाल्यो।\nउनको दिमागमा नाम जुर्‍यो — वर्णवास — अनेक जातजातिका मानिसहरू बस्ने थलो।\nदुई रोपनी जमिनमा फैलिएको यो होटल २०७६ सालदेखि बनाउन थालिएको थियो। तीन वर्षमा सक्ने लक्ष्य भए पनि कोरोना महामारीका कारण समय लम्बियो।\nकुल ४८ कोठाको यो होटल राजेन्द्रले एक अर्ब ६५ करोड रूपैयाँ लगानीमा बनाएका थिए। यहाँ विभिन्न समुदायका संस्कृति झल्किने कला र संग्रहालयसहित नेपाल चिनाउने सामग्री राखिएको थियो।\nसाढे नौ तलाको होटल तीन तहमा विभाजित थियो। ती तहले नेपालको हिमाल, पहाड र तराई क्षेत्र झल्काउँथ्यो। तीनै तहमा मूल आदिवासी समुदायका वेशभूषा, रहनसहन र संस्कृति झल्काउने सामग्री सजाइएका थिए।\n'वर्णवासको मुख्य विशेषता र थिम सबै नस्ट भएको छ। तर हामी हारेका छैनौं। ढिलै भए पनि पुरानै थिममा वर्णवास उठ्नेछ,' राजेन्द्रले भने।\nसञ्चालनमा आएको छोटो समयमै वर्णवास पर्यटकको रोजाइमा परेको उनले बताए।\n'यस कारण होटलमा प्रायः शत प्रतिशत नै पाहुना भरिभराउ हुन्थे,' उनले भने।\nयो सिजनका लागि होटल लगभग बुकिङ भइसकेको थियो। अहिले ती बुकिङ रद्द भएको जानकारी दिनुपरेको छ।\n'यसरी होटल जल्दा हस्पिटालिटीसँगै पर्यटकीय क्षेत्रमा ठूलो असर परेको छ। नेपाल सुरक्षित छैन भन्ने सन्देश गएको छ,' राजेन्द्रले भने, 'अब नेपाल सुरक्षित छ, घुम्न जानुपर्छ भन्ने सन्देश पुर्‍याउन पनि समय लाग्छ।'\n#Kathmandu hotel news\n#Rajendra bajgain\n#hotel protest fire\n#Nepal hospitality industry\n#boutique hotel Nepal\n#hotel protest fire Nepal\n#Baluwatar hotel fire\n#boutique hotel Kathmandu\n#luxury hotel Nepal news\n#वर्णवास होटल आगलागी\nप्रकाशित मिति: बिहीबार, असोज ९, २०८२\n१४:३१\nसिफारिस\nपाँचवटा उपकरण प्रयोग गरी पन्छाउन थालियो तुइन खोलाको पहिरो\nप्रधानमन्त्री सुशीला कार्कीले आज राष्ट्रका नाममा सम्बोधन गर्दै\nचर्चित गीत 'माण्ठ हुँ म माण्ठ' बनाउँदाको कथा\nबाटोमा खानेकुरा बेचेर थाले काम, अहिले चलाउँछन् दुई सफल ब्रान्ड\nसुशीला कार्कीको प्रधानमन्त्री नियुक्तिपछि चर्चा पाएको 'आवश्यकताको सिद्धान्त', के हो यो?\nजंगी अड्डामा जेन–जीका एक युवाले प्रधान सेनापतिलाई सोधे– तपाईंले कू गर्न खोज्नुभएको हो?\nआन्दोलनका घाइतेलाई घर घर गएर ७५ हजारसम्म नगद र खाद्यान्न सहयोग गर्ने आशिका तामाङ\nएनआरएनएको सहयोगमा ट्राफिक कन्ट्रोल रूम बन्ने\nसञ्चारमन्त्री खरेलले भनेजस्तो १० सहरमा नि:शुल्क वाइफाइ दिन सम्भव होला?\nप्रतिक्रिया दिनुहोस्\nथप\nबजार अर्थतन्त्र\nखुलेको दुई वर्षमै जल्यो लक्जरियस बुटिक होटल 'वर्णवास', बनाउन करिब एक वर्ष लाग्ने\nदसैंलाई काठमाडौं आइपुगे खसी-बोका,च्याङ्ग्रा (तस्बिरहरू)\nखुलेको ४ दिनमै जल्यो टिकटकर अंशु बर्माको 'चिया–बगान', भन्छन्– फेरि उठ्नेछौं\nकाँकरभिट्टाबाट करिब तीन अर्बको पेट्रोलियम पदार्थ आयात\nजेनजी आन्दोलनमा निजी क्षेत्रको कति भयो क्षति?\nकुखुरा मासुको मूल्य घट्यो\nविचार\nसंकटग्रस्त टेलिकम कम्पनीहरू धराशायी पारेर मुलुकलाई के फाइदा?\nअमित ढकाल\nकोशी उच्च बाँधको डिजाइन परिवर्तनले पानीजहाजको सपनामा धक्का!\nडा. मुकेशराज काफ्ले\nमैले 'दिव्य डिभाइस' बाट देखेको कुरूक्षेत्र काठमाडौं!\nसन्तोष रिमाल\nनेपाली कांग्रेस रूपान्तरणको मार्गचित्र\nडा. यादव पण्डित\nब्लग\nमोटाउन नपाइने हो?\nपूजा ढुंगाना\nदसैंको आगमन र यात्राको अनिश्चितता\nविष्णु थापा\nचम्किलो पर्दा पार: एक विद्यार्थीको सिक्ने सफर!\nदीपिका श्रेष्ठ\nमोबाइलको मायाजाल!\nअमृत बेल्बासे\nसाहित्यपाटी\nमनको बार!\nपूर्ण ओली\nबर्बरिकको खोजी!\nढाकामोहन बराल\nदसैँ आयो खुसी आएन!\nकेशव राज शर्मा\nसत्यको आलोकमा जुनकिरी\nभारती न्यौपाने\nकेटाकेटीका कुरा\nबन्ने नै छ नेपाल!\nअनन्य राज सापकोटा\nमेरी आमाको दुःख!\nअनुस्का सापकोटा\nगाउँ जाने दोस्रो बाटो!\nदिक्षिता केसी\nअहिल्यै सबै कुरा थाहा हुन जरुरी छैन!\nसाईना ढुंगेल\nपाठक विचार\nसर्वोच्चका शाखा अधिकृत महिमानसिंह विष्टको खण्डन–पत्र\nमहिमानसिंह विष्‍ट\nयुवाको आँखामा वनस्पति र पर्यावरण!\nचेतराज जोशी\nफर्किएका खाली हातहरू…\nप्रकाश विक\nविदेशी नागरिकताको 'युद्ध जिते'पछि सामाजिक सञ्जालमा देशप्रेमको ज्वारभाटा!\nसन्दिप पराजुली\nसूचनापाटी\nयुनिकोडमा टाइप गर्नुहोस्\nविनिमय दर\nशेयर बजार\nसुन चाँदि\nरेडियो सुन्नुहोस्",
  "description": "प्रदर्शनकारी होटल प्रवेश गरे र तोडफोड गर्न थाले। होटलको रेस्टुरेन्टमा रहेको मदिरा तथा अन्य खानेकुरा खाँदै वरपरका सोफा र टेबल लडाउन थाले।",
  "domain": "setopati.com",
  "enhanced": true,
  "fetched_at": "2025-09-25T09:18:49.159201Z",
  "id": "399b64cca274e44807535891780910ea3ed6d4027ca50139b9ecdccd0dd98f73",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "खुलेको दुई वर्षमै जल्यो लक्जरियस बुटिक होटल 'वर्णवास', बनाउन करिब एक वर्ष लाग्ने"
          ],
          [
            "og:url",
            "https://www.setopati.com/kinmel/business/370213/"
          ],
          [
            "og:description",
            "प्रदर्शनकारी होटल प्रवेश गरे र तोडफोड गर्न थाले। होटलको रेस्टुरेन्टमा रहेको मदिरा तथा अन्य खानेकुरा खाँदै वरपरका सोफा र टेबल लडाउन थाले।"
          ],
          [
            "og:image",
            "https://www.setopati.com/uploads/posts/varnasbass1-1758789220.jpg"
          ],
          [
            "og:type",
            "article"
          ],
          [
            "og:site_name ",
            "Setopati"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "खुलेको दुई वर्षमै जल्यो लक्जरियस बुटिक होटल 'वर्णवास', बनाउन करिब एक वर्ष लाग्ने"
            ],
            [
              "og:url",
              "https://www.setopati.com/kinmel/business/370213/"
            ],
            [
              "og:description",
              "प्रदर्शनकारी होटल प्रवेश गरे र तोडफोड गर्न थाले। होटलको रेस्टुरेन्टमा रहेको मदिरा तथा अन्य खानेकुरा खाँदै वरपरका सोफा र टेबल लडाउन थाले।"
            ],
            [
              "og:image",
              "https://www.setopati.com/uploads/posts/varnasbass1-1758789220.jpg"
            ],
            [
              "og:type",
              "article"
            ],
            [
              "og:site_name ",
              "Setopati"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-25T08:46:08Z",
  "source": "सेतोपाटी",
  "store_path": "_store/39/399b64cca274e44807535891780910ea3ed6d4027ca50139b9ecdccd0dd98f73.json",
  "title": "खुलेको दुई वर्षमै जल्यो लक्जरियस बुटिक होटल 'वर्णवास', बनाउन करिब एक वर्ष लाग्ने",
  "url": "https://www.setopati.com/kinmel/business/370213",
  "version": 1
}