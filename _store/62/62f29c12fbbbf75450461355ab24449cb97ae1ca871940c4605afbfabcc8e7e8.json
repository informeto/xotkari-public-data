{
  "author": "नेपाल जापान",
  "content": "बिचार\nनवपुस्तालाई हरित क्रान्तिमा होम्न आवश्यक\nयादब देवकोटा\nअशोज ७, २०८२\nनेपालको राजनीतिक इतिहासमै सबैभन्दा प्रभावशाली आन्दोलनका रुपमा रह्यो २०८२ भदौ २३ र २४ गतेको ‘जेनजी’ आन्दोलन । यो आन्दोनलले २०६२।०६३ को संयुक्त जनआन्दोलनका कागजी उपलब्धिलाई दुई दिनमै घुँडा टेकाइदिए, स्थापित राजनीतिक नेतृत्व पलायन भए ।\nयसको भित्री–बाहिरी पक्षप्रति त्यति चर्चा नगरौं, यी विषयहरु विस्तारै खुल्दै जालान् । परिर्वनलाई सकारात्मक रुपमा लिने हो भने अब देश नयाँ चरणमा प्रवेश गरेको छ । राजनीतिक मुद्दाहरु आआफ्ना ठाउँमा छन् ।\nअसंगठित आन्दोलनको प्रतिफल जनतासम्म पु¥याउन निकै सकस हुनेछ तापनि नयाँ नेतृत्वले मुलुकलाई स्वाधीनताको दिशामा अग्रसर गराओस् भन्ने कामना गर्नु र त्यस्तो चाहना हरेक नेपालीको छ ।\nहरेक क्रान्ति वा आन्दोलनले नयाँ आशा जगाएकै हो । तर, यसका संवाहक र संचालकहरुको कुमति र अहंकारले देश इतिहासमै सबैभन्दा कमजोर बन्न पुगेको छ । समाजको हरेक क्षेत्रमा दलीयकरण र भ्रष्ट प्रवृत्ति स्थापित हुँदा सामान्यभन्दा सामान्य प्रगति पनि रोकियो । नियमित प्रक्रियाका कामलाई नै विकासको लहर भन्दै भ्रमम छर्नेहरुको दिन गैसकके । अब नवनिर्माणको समय हो ।\nदेश कसरी समृद्धि हुन्छ, देश कसरी आर्थिकरुपमा स्वाधीन हुन्छ भन्ने सर्वाधिक महत्वपूर्ण पक्ष छ । ऋणि लिएर प्रशासन चलाउनुपर्ने विडम्वनापूर्ण स्थिति कसरी अन्त्य हुन्छ ? यो पहिलो एजेण्डा हो र यसलाई उच्च प्राथमिकतामा राखेर अन्य राजनीतिक एजेण्डाहरुमा काम गर्नुपर्दछ । हरेक विनाशपछि नयाँ सिर्जनाको प्राकृतिक सिद्धान्तलाई स्वीकार्दै अब बन्ने सरकारले मुलुकलाई आर्थिक पराधिनता हुनबाट जोगाउने मार्ग अवलम्बन गर्नुपर्दछ ।\nमान्यता के छ भने कुनै पनि मुलुक खाद्यान्नमा आत्मनिर्भर हुन सक्दैन भने त्यो मुलुक पराधिन नै रहन्छ । नेपालको अवस्था यस्तै छ । यसैको अन्त्यका लागि पहिलो कदम चाल्नुपर्दछ– ‘हरित क्रान्तिमार्फत आत्मनिर्भर’ हुने ‘प्रकृतिवाद’ अनुसारको कृषि योजना ।\nदेशका युवाहरुमा उत्पन्न वितृष्णा आक्रोश सामान्य अवसरको पनि अभाव हुनु हो र यो अभाव पूर्ति गर्न कृषि तत्कालदेखि दीर्घकासम्मको क्षेत्र हो । उनीहरुलाई कृषि सम्मानित, मानवीय र व्यावसायिक रुपमा अन्तर्राष्ट्रिय क्षेत्रमै सबैभन्दा ठूलो पेशा हो भन्ने मान्यता स्थापित गराउन सक्नुपर्छ ।\nविश्वका धनी र सम्पन्न मुलुकहरुमा कृषिलाई सबभन्दा ठूलो र सम्मानित पेशाको दर्जा दिइन्छ । कृषिमा लाग्नेहरुलाई सरकारले विभिन्न छुट दिएको छ । हामीले पनि त्यही गर्नुपर्दछ र अन्तरिम सरकारले सुरुवातमै आजैदेखि भविष्यका लागि समेत स्पष्ट योजना बनाउनु पर्दछ । सरकारको पहिलो घोषणा यही हुनुपर्दछ ।\nराजनीतिक मुद्दाहरु विस्तार हल हुनेछन् । देशको सबभन्दा गम्भीर समस्या नै रोजगारी हो र कृषिलाई रोजगारीको सबभन्दा सशक्त माध्यम बनाउने गरी सरकार अघि बढ्नुपर्छ ।\nअहिले जलवायु परिवर्तनले विश्व आक्रान्त छ र नेपाल सर्वाधिक प्रभावित मुलुकको सूचीमा छ । यस्तोमा ‘एक तिर अनेक शिकार’को मान्यता अनुसार हरित क्रान्तिको अवधारणा अनुसार अघि बढ्दै नेपालको मौलिक अर्थनीति ‘प्रकृतिवाद’ अवलम्बन गर्नुको विकल्प छैन । किनभने प्रकृतिवाद नै जलवायु परिवर्तनको प्रभाव न्यून गर्ने सशक्त माध्यम हो ।\nजलवायु परिवर्तनबाट हुने प्रभाव र यसबाट पर्ने मानवीय संकटको आँकलन युद्धस्तरमा भैरहे पनि यसबाट बच्न अपनाउनुपर्ने उपायहरूका बारेमा खासै ठोस कदम चालिएको छैन ।\nधनी र औद्योगिक मुलुकहरू, जो जलवायु परिवर्तनका लागि मुख्य जिम्मेवार छन्, ती देशका कतिपय अनुसन्धानकर्ताहरू जलवायु परिवर्तन नभएको र पृथ्वीको तापक्रम पनि नबढेको तथ्य सार्वजनिक गर्दै आफ्नो मुलुकको बचाउ पनि गरिहेका छन् ।\nकार्बन डाई अक्साइडको अत्यधिक उत्सर्जनले वायुमण्डललाई पातलो पार्दै लगेको छ । ऋतु चक्रलाई पनि प्रभावित पारेको छ र पृथ्वीको जैविक विविधता तथा जीवन प्रणालीलाई ध्वस्त पार्दैै लगेको छ । यो डरलाग्दो अवस्थाको अन्त्यका लागि सामूहिक प्रयास आवश्यक छ । यसका लागि हरित क्रान्ति एकमात्र उपाय हो ।\nहरित क्रान्तिको बहुविध अर्थ लाग्दछ । हरियाली बढाउने मात्र हरित क्रान्ति नभएर प्राकृतिक खेतीपातीको प्रबद्र्धन, वनजन्य तरकारी तथा कन्दमुलको संरक्षण पनि हो । यी कामहरुका लागि वातावरण शुद्धता आवश्यक छ । र यस्तो वातावरणमा हुर्कने जीवन–मानिसमा रोगप्रतिरोधी क्षमता अत्यधिक हुन्छ ।\nहरित गृह ग्याँसको भण्डारणमा जैविक विविधताको ठूलो भूमिका रहेको हुन्छ । कार्वनडाइअक्साइडको भण्डारण वन जंगल, जैविक इन्धन, माटो तथा चट्टान, जलमण्डल र वायुमण्डलमा रहेको हुन्छ । वन–जंगल कार्वनको उपयोग गर्ने महत्वपूर्ण स्रोत हो ।\nकार्वनको स्रोतले कार्वन उपभोगको तुलनामा उत्सर्जन बढी गर्दछ भने कार्वन सोसकले उत्सर्जनको तुलनामा सोस्ने कार्य बढी गर्दछ । तसर्थ वन जंगल कार्वन सोस्नका लागि सबैभन्दा राम्रो हो । कृषि बालीमा पनि कार्वन भण्डारणको क्षमता रहेको हुन्छ तर कृषि बालीलेभन्दा वन क्षेत्रले २० देखि १०० गुणा बढी कार्वन भण्डारण गर्नसक्छ ।\nहरित क्रान्ति कुनै एक मुलुकको मात्र नभएर विश्वकै आवश्यकता भैसकेको छ । ‘जंगल नै मंगल’ मान्ने हाम्रो सामाजिक अभ्यास र मान्यतासंग जोडेर हेर्नुपर्दछ । पिता पुर्खाले किन जंगल नै मंगल भने वा माने यो विषयलाई गम्भीरतापूर्वक लिनुपर्दछ । हरित क्रान्तिलाई रुखको संख्यामा नहेरी वन संस्कृति, सभ्यतासंग जोडेर ऋषिमुनीहरुको जीवनचर्याम्म पुग्नु पर्दछ ।\nत्यो गहिराईमा पुगेर हरित क्रान्तिको आरम्भ गर्नुपर्दछ । यसको नेतृत्व नेपालले लिनुपर्दछ र नयाँ परिवेश अनुसार ‘जेनजी क्रान्ति’को बलमा ‘हरित क्रान्ति’मार्फत देशमा कृषि क्रान्तिको नयाँ आधार खडा गर्दै औद्योगिकरणको बाटोमा जानुपर्दछ ।\nविविध भौगोलिक अवस्था, विविध प्राकृतिक स्रोत, अपूर्व जलसम्पदा, हिमाल, मैदानी भूभागले भरिएको नेपालको मुख्य अर्थतन्त्र कृषि नै हो र कृषिले देशलाई आत्मनिर्भर बनाएकै थियो । खाद्यान्न निर्यात हुन्थ्यो, देशको वैदेशिक व्यापार नाफामा थियो । चार दशकअघिसम्म ६० प्रतिशत निर्यात हुन्थ्यो, ४० प्रतिशत आयात ।\nयो तथ्य अहिलेको पुस्ताले बुझ्नुपर्छ । यही तथ्यमा टेकेर अबको आर्थिक नीति विश्वव्यापी मान्यतालाई स्वीकार्दै हाम्रो आवश्यकता र सम्भावनाका क्षेत्रहरुको अधिकतम सदुपयोग गर्ने गरी आउनुपर्दछ ।\n‘जेनजी रिभोलुसन’पछिको मुलुकमा नयाँ इतिहास लेखाउने हो भने यो पुस्ताको चिन्ता, चासो र सरोकार सम्बोधन गर्दै ‘ग्रिन रिभोलुसन’मा जानुका विकल्प छैन र सोही अनुसारको नीति निर्माण तत्काल कार्यान्वयन गर्नुपर्दछ ।\nआवश्यक नीति तर्जुमा गरी उनीहरुमा आत्मविश्वास बढाउने, देशमै केही हुन्छ भन्ने भरोसा दिलाउन कृषि लगायत तत्काल लाभ लिन सकिने क्षेत्रलाई व्यावसायिक बनाउँदै उनीहरुलाई यसमा क्रियाशील गराउनु पर्दछ । मुलुकको ऊर्जाशील युवालाई स्वदेशमै रोक्न तत्कालको पहल यही हो ।\nयादब देवकोटा\nअशोज ७, २०८२",
  "description": "नेपालको राजनीतिक इतिहासमै सबैभन्दा प्रभावशाली आन्दोलनका रुपमा रह्यो २०८२ भदौ २३ र २४ गतेको ‘जेनजी’ आन्दोलन । यो आन्दोनलले २०६२।०६३ को संयुक्त जनआन्दोल",
  "domain": "nepaljapan.com",
  "enhanced": true,
  "fetched_at": "2025-09-23T23:28:47.121191Z",
  "id": "62f29c12fbbbf75450461355ab24449cb97ae1ca871940c4605afbfabcc8e7e8",
  "images": [
    "https://www.nepaljapan.com/wp-content/uploads/2025/09/Greenery-e1758632779455.jpg",
    "https://www.nepaljapan.com/wp-content/uploads/2025/08/Yadab-Dev-e1758632648825.jpg",
    "/wp-content/uploads/2021/04/favicon.png"
  ],
  "language": "en",
  "metadata": {
    "json_ld": [
      {
        "@context": "http://schema.org",
        "@type": "Article",
        "articleBody": "नेपालको राजनीतिक इतिहासमै सबैभन्दा प्रभावशाली आन्दोलनका रुपमा रह्यो २०८२ भदौ २३ र २४ गतेको ‘जेनजी’ आन्दोलन । यो आन्दोनलले २०६२।०६३ को संयुक्त जनआन्दोलनका कागजी उपलब्धिलाई दुई दिनमै घुँडा टेकाइदिए, स्थापित राजनीतिक नेतृत्व पलायन भए ।\r\nयसको भित्री–बाहिरी पक्षप्रति त्यति चर्चा नगरौं, यी विषयहरु विस्तारै खुल्दै जालान् । परिर्वनलाई सकारात्मक रुपमा लिने हो भने अब देश नयाँ चरणमा प्रवेश गरेको छ । राजनीतिक मुद्दाहरु आआफ्ना ठाउँमा छन् ।\r\nअसंगठित आन्दोलनको प्रतिफल जनतासम्म पु¥याउन निकै सकस हुनेछ तापनि नयाँ नेतृत्वले मुलुकलाई स्वाधीनताको दिशामा अग्रसर गराओस् भन्ने कामना गर्नु र त्यस्तो चाहना हरेक नेपालीको छ ।\r\nहरेक क्रान्ति वा आन्दोलनले नयाँ आशा जगाएकै हो । तर, यसका संवाहक र संचालकहरुको कुमति र अहंकारले देश इतिहासमै सबैभन्दा कमजोर बन्न पुगेको छ । समाजको हरेक क्षेत्रमा दलीयकरण र भ्रष्ट प्रवृत्ति स्थापित हुँदा सामान्यभन्दा सामान्य प्रगति पनि रोकियो । नियमित प्रक्रियाका कामलाई नै विकासको लहर भन्दै भ्रमम छर्नेहरुको दिन गैसकके । अब नवनिर्माणको समय हो ।\r\nदेश कसरी समृद्धि हुन्छ, देश कसरी आर्थिकरुपमा स्वाधीन हुन्छ भन्ने सर्वाधिक महत्वपूर्ण पक्ष छ । ऋणि लिएर प्रशासन चलाउनुपर्ने विडम्वनापूर्ण स्थिति कसरी अन्त्य हुन्छ ? यो पहिलो एजेण्डा हो र यसलाई उच्च प्राथमिकतामा राखेर अन्य राजनीतिक एजेण्डाहरुमा काम गर्नुपर्दछ । हरेक विनाशपछि नयाँ सिर्जनाको प्राकृतिक सिद्धान्तलाई स्वीकार्दै अब बन्ने सरकारले मुलुकलाई आर्थिक पराधिनता हुनबाट जोगाउने मार्ग अवलम्बन गर्नुपर्दछ ।\r\nमान्यता के छ भने कुनै पनि मुलुक खाद्यान्नमा आत्मनिर्भर हुन सक्दैन भने त्यो मुलुक पराधिन नै रहन्छ । नेपालको अवस्था यस्तै छ । यसैको अन्त्यका लागि पहिलो कदम चाल्नुपर्दछ– ‘हरित क्रान्तिमार्फत आत्मनिर्भर’ हुने ‘प्रकृतिवाद’ अनुसारको कृषि योजना ।\r\nदेशका युवाहरुमा उत्पन्न वितृष्णा आक्रोश सामान्य अवसरको पनि अभाव हुनु हो र यो अभाव पूर्ति गर्न कृषि तत्कालदेखि दीर्घकासम्मको क्षेत्र हो । उनीहरुलाई कृषि सम्मानित, मानवीय र व्यावसायिक रुपमा अन्तर्राष्ट्रिय क्षेत्रमै सबैभन्दा ठूलो पेशा हो भन्ने मान्यता स्थापित गराउन सक्नुपर्छ ।\r\nविश्वका धनी र सम्पन्न मुलुकहरुमा कृषिलाई सबभन्दा ठूलो र सम्मानित पेशाको दर्जा दिइन्छ । कृषिमा लाग्नेहरुलाई सरकारले विभिन्न छुट दिएको छ । हामीले पनि त्यही गर्नुपर्दछ र अन्तरिम सरकारले सुरुवातमै आजैदेखि भविष्यका लागि समेत स्पष्ट योजना बनाउनु पर्दछ । सरकारको पहिलो घोषणा यही हुनुपर्दछ ।\r\nराजनीतिक मुद्दाहरु विस्तार हल हुनेछन् । देशको सबभन्दा गम्भीर समस्या नै रोजगारी हो र कृषिलाई रोजगारीको सबभन्दा सशक्त माध्यम बनाउने गरी सरकार अघि बढ्नुपर्छ ।\r\nअहिले जलवायु परिवर्तनले विश्व आक्रान्त छ र नेपाल सर्वाधिक प्रभावित मुलुकको सूचीमा छ । यस्तोमा ‘एक तिर अनेक शिकार’को मान्यता अनुसार हरित क्रान्तिको अवधारणा अनुसार अघि बढ्दै नेपालको मौलिक अर्थनीति ‘प्रकृतिवाद’ अवलम्बन गर्नुको विकल्प छैन । किनभने प्रकृतिवाद नै जलवायु परिवर्तनको प्रभाव न्यून गर्ने सशक्त माध्यम हो ।\r\nजलवायु परिवर्तनबाट हुने प्रभाव र यसबाट पर्ने मानवीय संकटको आँकलन युद्धस्तरमा भैरहे पनि यसबाट बच्न अपनाउनुपर्ने उपायहरूका बारेमा खासै ठोस कदम चालिएको छैन ।\r\nधनी र औद्योगिक मुलुकहरू, जो जलवायु परिवर्तनका लागि मुख्य जिम्मेवार छन्, ती देशका कतिपय अनुसन्धानकर्ताहरू जलवायु परिवर्तन नभएको र पृथ्वीको तापक्रम पनि नबढेको तथ्य सार्वजनिक गर्दै आफ्नो मुलुकको बचाउ पनि गरिहेका छन् ।\r\nकार्बन डाई अक्साइडको अत्यधिक उत्सर्जनले वायुमण्डललाई पातलो पार्दै लगेको छ । ऋतु चक्रलाई पनि प्रभावित पारेको छ र पृथ्वीको जैविक विविधता तथा जीवन प्रणालीलाई ध्वस्त पार्दैै लगेको छ । यो डरलाग्दो अवस्थाको अन्त्यका लागि सामूहिक प्रयास आवश्यक छ । यसका लागि हरित क्रान्ति एकमात्र उपाय हो ।\r\n\r\nहरित क्रान्तिको बहुविध अर्थ लाग्दछ । हरियाली बढाउने मात्र हरित क्रान्ति नभएर प्राकृतिक खेतीपातीको प्रबद्र्धन, वनजन्य तरकारी तथा कन्दमुलको संरक्षण पनि हो । यी कामहरुका लागि वातावरण शुद्धता आवश्यक छ । र यस्तो वातावरणमा हुर्कने जीवन–मानिसमा रोगप्रतिरोधी क्षमता अत्यधिक हुन्छ ।\r\nहरित गृह ग्याँसको भण्डारणमा जैविक विविधताको ठूलो भूमिका रहेको हुन्छ । कार्वनडाइअक्साइडको भण्डारण वन जंगल, जैविक इन्धन, माटो तथा चट्टान, जलमण्डल र वायुमण्डलमा रहेको हुन्छ । वन–जंगल कार्वनको उपयोग गर्ने महत्वपूर्ण स्रोत हो ।\r\nकार्वनको स्रोतले कार्वन उपभोगको तुलनामा उत्सर्जन बढी गर्दछ भने कार्वन सोसकले उत्सर्जनको तुलनामा सोस्ने कार्य बढी गर्दछ । तसर्थ वन जंगल कार्वन सोस्नका लागि सबैभन्दा राम्रो हो । कृषि बालीमा पनि कार्वन भण्डारणको क्षमता रहेको हुन्छ तर कृषि बालीलेभन्दा वन क्षेत्रले २० देखि १०० गुणा बढी कार्वन भण्डारण गर्नसक्छ ।\r\nहरित क्रान्ति कुनै एक मुलुकको मात्र नभएर विश्वकै आवश्यकता भैसकेको छ । ‘जंगल नै मंगल’ मान्ने हाम्रो सामाजिक अभ्यास र मान्यतासंग जोडेर हेर्नुपर्दछ । पिता पुर्खाले किन जंगल नै मंगल भने वा माने यो विषयलाई गम्भीरतापूर्वक लिनुपर्दछ । हरित क्रान्तिलाई रुखको संख्यामा नहेरी वन संस्कृति, सभ्यतासंग जोडेर ऋषिमुनीहरुको जीवनचर्याम्म पुग्नु पर्दछ ।\r\nत्यो गहिराईमा पुगेर हरित क्रान्तिको आरम्भ गर्नुपर्दछ । यसको नेतृत्व नेपालले लिनुपर्दछ र नयाँ परिवेश अनुसार ‘जेनजी क्रान्ति’को बलमा ‘हरित क्रान्ति’मार्फत देशमा कृषि क्रान्तिको नयाँ आधार खडा गर्दै औद्योगिकरणको बाटोमा जानुपर्दछ ।\r\nविविध भौगोलिक अवस्था, विविध प्राकृतिक स्रोत, अपूर्व जलसम्पदा, हिमाल, मैदानी भूभागले भरिएको नेपालको मुख्य अर्थतन्त्र कृषि नै हो र कृषिले देशलाई आत्मनिर्भर बनाएकै थियो । खाद्यान्न निर्यात हुन्थ्यो, देशको वैदेशिक व्यापार नाफामा थियो । चार दशकअघिसम्म ६० प्रतिशत निर्यात हुन्थ्यो, ४० प्रतिशत आयात ।\r\nयो तथ्य अहिलेको पुस्ताले बुझ्नुपर्छ । यही तथ्यमा टेकेर अबको आर्थिक नीति विश्वव्यापी मान्यतालाई स्वीकार्दै हाम्रो आवश्यकता र सम्भावनाका क्षेत्रहरुको अधिकतम सदुपयोग गर्ने गरी आउनुपर्दछ ।\r\n'जेनजी रिभोलुसन'पछिको मुलुकमा नयाँ इतिहास लेखाउने हो भने यो पुस्ताको चिन्ता, चासो र सरोकार सम्बोधन गर्दै 'ग्रिन रिभोलुसन'मा जानुका विकल्प छैन र सोही अनुसारको नीति निर्माण तत्काल कार्यान्वयन गर्नुपर्दछ ।\r\nआवश्यक नीति तर्जुमा गरी उनीहरुमा आत्मविश्वास बढाउने, देशमै केही हुन्छ भन्ने भरोसा दिलाउन कृषि लगायत तत्काल लाभ लिन सकिने क्षेत्रलाई व्यावसायिक बनाउँदै उनीहरुलाई यसमा क्रियाशील गराउनु पर्दछ । मुलुकको ऊर्जाशील युवालाई स्वदेशमै रोक्न तत्कालको पहल यही हो ।\r\n",
        "articleSection": "बिचार",
        "author": {
          "@type": "Person",
          "name": "नेपाल जापान",
          "url": "https://www.nepaljapan.com/author/yadav/"
        },
        "copyrightHolder": {
          "@id": "#Publisher"
        },
        "copyrightYear": "२०८२",
        "dateCreated": "2025-09-23T22:12:01+09:00",
        "dateModified": "2025-09-23T22:14:18+09:00",
        "datePublished": "2025-09-23T22:12:01+09:00",
        "description": "नेपालको राजनीतिक इतिहासमै सबैभन्दा प्रभावशाली आन्दोलनका रुपमा रह्यो २०८२ भदौ २३ र २४ गतेको ‘जेनजी’ आन्दोलन । यो आन्दोनलले २०६२।०६३ को संयुक्त जनआन्दोलनका कागजी उपलब्धिलाई दुई दिनमै घुँडा टेकाइदिए, स्थ",
        "headline": "नवपुस्तालाई हरित क्रान्तिमा होम्न आवश्यक",
        "image": {
          "@type": "ImageObject",
          "height": 479,
          "url": "https://www.nepaljapan.com/wp-content/uploads/2025/08/Yadab-Dev-e1758632648825.jpg",
          "width": 1200
        },
        "keywords": [],
        "mainEntityOfPage": {
          "@id": "https://www.nepaljapan.com/09/23/682306/",
          "@type": "WebPage"
        },
        "name": "नवपुस्तालाई हरित क्रान्तिमा होम्न आवश्यक",
        "publisher": {
          "@id": "#Publisher",
          "@type": "Organization",
          "logo": {
            "@type": "ImageObject",
            "url": "/wp-content/uploads/2021/04/logo.png"
          },
          "name": "Nepal Japan"
        },
        "sourceOrganization": {
          "@id": "#Publisher"
        },
        "url": "https://www.nepaljapan.com/09/23/682306/"
      }
    ],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "नवपुस्तालाई हरित क्रान्तिमा होम्न आवश्यक - Nepal Japan"
          ],
          [
            "og:type",
            "article"
          ],
          [
            "og:description",
            "नेपालको राजनीतिक इतिहासमै सबैभन्दा प्रभावशाली आन्दोलनका रुपमा रह्यो २०८२ भदौ २३ र २४ गतेको ‘जेनजी’ आ"
          ],
          [
            "og:url",
            "https://www.nepaljapan.com/09/23/682306/"
          ],
          [
            "og:site_name",
            "Nepal Japan"
          ],
          [
            "og:image",
            "https://www.nepaljapan.com/wp-content/uploads/2025/08/Yadab-Dev-e1758632648825-780x470.jpg"
          ]
        ]
      }
    ],
    "raw": {
      "json-ld": [
        {
          "@context": "http://schema.org",
          "@type": "Article",
          "articleBody": "नेपालको राजनीतिक इतिहासमै सबैभन्दा प्रभावशाली आन्दोलनका रुपमा रह्यो २०८२ भदौ २३ र २४ गतेको ‘जेनजी’ आन्दोलन । यो आन्दोनलले २०६२।०६३ को संयुक्त जनआन्दोलनका कागजी उपलब्धिलाई दुई दिनमै घुँडा टेकाइदिए, स्थापित राजनीतिक नेतृत्व पलायन भए ।\r\nयसको भित्री–बाहिरी पक्षप्रति त्यति चर्चा नगरौं, यी विषयहरु विस्तारै खुल्दै जालान् । परिर्वनलाई सकारात्मक रुपमा लिने हो भने अब देश नयाँ चरणमा प्रवेश गरेको छ । राजनीतिक मुद्दाहरु आआफ्ना ठाउँमा छन् ।\r\nअसंगठित आन्दोलनको प्रतिफल जनतासम्म पु¥याउन निकै सकस हुनेछ तापनि नयाँ नेतृत्वले मुलुकलाई स्वाधीनताको दिशामा अग्रसर गराओस् भन्ने कामना गर्नु र त्यस्तो चाहना हरेक नेपालीको छ ।\r\nहरेक क्रान्ति वा आन्दोलनले नयाँ आशा जगाएकै हो । तर, यसका संवाहक र संचालकहरुको कुमति र अहंकारले देश इतिहासमै सबैभन्दा कमजोर बन्न पुगेको छ । समाजको हरेक क्षेत्रमा दलीयकरण र भ्रष्ट प्रवृत्ति स्थापित हुँदा सामान्यभन्दा सामान्य प्रगति पनि रोकियो । नियमित प्रक्रियाका कामलाई नै विकासको लहर भन्दै भ्रमम छर्नेहरुको दिन गैसकके । अब नवनिर्माणको समय हो ।\r\nदेश कसरी समृद्धि हुन्छ, देश कसरी आर्थिकरुपमा स्वाधीन हुन्छ भन्ने सर्वाधिक महत्वपूर्ण पक्ष छ । ऋणि लिएर प्रशासन चलाउनुपर्ने विडम्वनापूर्ण स्थिति कसरी अन्त्य हुन्छ ? यो पहिलो एजेण्डा हो र यसलाई उच्च प्राथमिकतामा राखेर अन्य राजनीतिक एजेण्डाहरुमा काम गर्नुपर्दछ । हरेक विनाशपछि नयाँ सिर्जनाको प्राकृतिक सिद्धान्तलाई स्वीकार्दै अब बन्ने सरकारले मुलुकलाई आर्थिक पराधिनता हुनबाट जोगाउने मार्ग अवलम्बन गर्नुपर्दछ ।\r\nमान्यता के छ भने कुनै पनि मुलुक खाद्यान्नमा आत्मनिर्भर हुन सक्दैन भने त्यो मुलुक पराधिन नै रहन्छ । नेपालको अवस्था यस्तै छ । यसैको अन्त्यका लागि पहिलो कदम चाल्नुपर्दछ– ‘हरित क्रान्तिमार्फत आत्मनिर्भर’ हुने ‘प्रकृतिवाद’ अनुसारको कृषि योजना ।\r\nदेशका युवाहरुमा उत्पन्न वितृष्णा आक्रोश सामान्य अवसरको पनि अभाव हुनु हो र यो अभाव पूर्ति गर्न कृषि तत्कालदेखि दीर्घकासम्मको क्षेत्र हो । उनीहरुलाई कृषि सम्मानित, मानवीय र व्यावसायिक रुपमा अन्तर्राष्ट्रिय क्षेत्रमै सबैभन्दा ठूलो पेशा हो भन्ने मान्यता स्थापित गराउन सक्नुपर्छ ।\r\nविश्वका धनी र सम्पन्न मुलुकहरुमा कृषिलाई सबभन्दा ठूलो र सम्मानित पेशाको दर्जा दिइन्छ । कृषिमा लाग्नेहरुलाई सरकारले विभिन्न छुट दिएको छ । हामीले पनि त्यही गर्नुपर्दछ र अन्तरिम सरकारले सुरुवातमै आजैदेखि भविष्यका लागि समेत स्पष्ट योजना बनाउनु पर्दछ । सरकारको पहिलो घोषणा यही हुनुपर्दछ ।\r\nराजनीतिक मुद्दाहरु विस्तार हल हुनेछन् । देशको सबभन्दा गम्भीर समस्या नै रोजगारी हो र कृषिलाई रोजगारीको सबभन्दा सशक्त माध्यम बनाउने गरी सरकार अघि बढ्नुपर्छ ।\r\nअहिले जलवायु परिवर्तनले विश्व आक्रान्त छ र नेपाल सर्वाधिक प्रभावित मुलुकको सूचीमा छ । यस्तोमा ‘एक तिर अनेक शिकार’को मान्यता अनुसार हरित क्रान्तिको अवधारणा अनुसार अघि बढ्दै नेपालको मौलिक अर्थनीति ‘प्रकृतिवाद’ अवलम्बन गर्नुको विकल्प छैन । किनभने प्रकृतिवाद नै जलवायु परिवर्तनको प्रभाव न्यून गर्ने सशक्त माध्यम हो ।\r\nजलवायु परिवर्तनबाट हुने प्रभाव र यसबाट पर्ने मानवीय संकटको आँकलन युद्धस्तरमा भैरहे पनि यसबाट बच्न अपनाउनुपर्ने उपायहरूका बारेमा खासै ठोस कदम चालिएको छैन ।\r\nधनी र औद्योगिक मुलुकहरू, जो जलवायु परिवर्तनका लागि मुख्य जिम्मेवार छन्, ती देशका कतिपय अनुसन्धानकर्ताहरू जलवायु परिवर्तन नभएको र पृथ्वीको तापक्रम पनि नबढेको तथ्य सार्वजनिक गर्दै आफ्नो मुलुकको बचाउ पनि गरिहेका छन् ।\r\nकार्बन डाई अक्साइडको अत्यधिक उत्सर्जनले वायुमण्डललाई पातलो पार्दै लगेको छ । ऋतु चक्रलाई पनि प्रभावित पारेको छ र पृथ्वीको जैविक विविधता तथा जीवन प्रणालीलाई ध्वस्त पार्दैै लगेको छ । यो डरलाग्दो अवस्थाको अन्त्यका लागि सामूहिक प्रयास आवश्यक छ । यसका लागि हरित क्रान्ति एकमात्र उपाय हो ।\r\n\r\nहरित क्रान्तिको बहुविध अर्थ लाग्दछ । हरियाली बढाउने मात्र हरित क्रान्ति नभएर प्राकृतिक खेतीपातीको प्रबद्र्धन, वनजन्य तरकारी तथा कन्दमुलको संरक्षण पनि हो । यी कामहरुका लागि वातावरण शुद्धता आवश्यक छ । र यस्तो वातावरणमा हुर्कने जीवन–मानिसमा रोगप्रतिरोधी क्षमता अत्यधिक हुन्छ ।\r\nहरित गृह ग्याँसको भण्डारणमा जैविक विविधताको ठूलो भूमिका रहेको हुन्छ । कार्वनडाइअक्साइडको भण्डारण वन जंगल, जैविक इन्धन, माटो तथा चट्टान, जलमण्डल र वायुमण्डलमा रहेको हुन्छ । वन–जंगल कार्वनको उपयोग गर्ने महत्वपूर्ण स्रोत हो ।\r\nकार्वनको स्रोतले कार्वन उपभोगको तुलनामा उत्सर्जन बढी गर्दछ भने कार्वन सोसकले उत्सर्जनको तुलनामा सोस्ने कार्य बढी गर्दछ । तसर्थ वन जंगल कार्वन सोस्नका लागि सबैभन्दा राम्रो हो । कृषि बालीमा पनि कार्वन भण्डारणको क्षमता रहेको हुन्छ तर कृषि बालीलेभन्दा वन क्षेत्रले २० देखि १०० गुणा बढी कार्वन भण्डारण गर्नसक्छ ।\r\nहरित क्रान्ति कुनै एक मुलुकको मात्र नभएर विश्वकै आवश्यकता भैसकेको छ । ‘जंगल नै मंगल’ मान्ने हाम्रो सामाजिक अभ्यास र मान्यतासंग जोडेर हेर्नुपर्दछ । पिता पुर्खाले किन जंगल नै मंगल भने वा माने यो विषयलाई गम्भीरतापूर्वक लिनुपर्दछ । हरित क्रान्तिलाई रुखको संख्यामा नहेरी वन संस्कृति, सभ्यतासंग जोडेर ऋषिमुनीहरुको जीवनचर्याम्म पुग्नु पर्दछ ।\r\nत्यो गहिराईमा पुगेर हरित क्रान्तिको आरम्भ गर्नुपर्दछ । यसको नेतृत्व नेपालले लिनुपर्दछ र नयाँ परिवेश अनुसार ‘जेनजी क्रान्ति’को बलमा ‘हरित क्रान्ति’मार्फत देशमा कृषि क्रान्तिको नयाँ आधार खडा गर्दै औद्योगिकरणको बाटोमा जानुपर्दछ ।\r\nविविध भौगोलिक अवस्था, विविध प्राकृतिक स्रोत, अपूर्व जलसम्पदा, हिमाल, मैदानी भूभागले भरिएको नेपालको मुख्य अर्थतन्त्र कृषि नै हो र कृषिले देशलाई आत्मनिर्भर बनाएकै थियो । खाद्यान्न निर्यात हुन्थ्यो, देशको वैदेशिक व्यापार नाफामा थियो । चार दशकअघिसम्म ६० प्रतिशत निर्यात हुन्थ्यो, ४० प्रतिशत आयात ।\r\nयो तथ्य अहिलेको पुस्ताले बुझ्नुपर्छ । यही तथ्यमा टेकेर अबको आर्थिक नीति विश्वव्यापी मान्यतालाई स्वीकार्दै हाम्रो आवश्यकता र सम्भावनाका क्षेत्रहरुको अधिकतम सदुपयोग गर्ने गरी आउनुपर्दछ ।\r\n'जेनजी रिभोलुसन'पछिको मुलुकमा नयाँ इतिहास लेखाउने हो भने यो पुस्ताको चिन्ता, चासो र सरोकार सम्बोधन गर्दै 'ग्रिन रिभोलुसन'मा जानुका विकल्प छैन र सोही अनुसारको नीति निर्माण तत्काल कार्यान्वयन गर्नुपर्दछ ।\r\nआवश्यक नीति तर्जुमा गरी उनीहरुमा आत्मविश्वास बढाउने, देशमै केही हुन्छ भन्ने भरोसा दिलाउन कृषि लगायत तत्काल लाभ लिन सकिने क्षेत्रलाई व्यावसायिक बनाउँदै उनीहरुलाई यसमा क्रियाशील गराउनु पर्दछ । मुलुकको ऊर्जाशील युवालाई स्वदेशमै रोक्न तत्कालको पहल यही हो ।\r\n",
          "articleSection": "बिचार",
          "author": {
            "@type": "Person",
            "name": "नेपाल जापान",
            "url": "https://www.nepaljapan.com/author/yadav/"
          },
          "copyrightHolder": {
            "@id": "#Publisher"
          },
          "copyrightYear": "२०८२",
          "dateCreated": "2025-09-23T22:12:01+09:00",
          "dateModified": "2025-09-23T22:14:18+09:00",
          "datePublished": "2025-09-23T22:12:01+09:00",
          "description": "नेपालको राजनीतिक इतिहासमै सबैभन्दा प्रभावशाली आन्दोलनका रुपमा रह्यो २०८२ भदौ २३ र २४ गतेको ‘जेनजी’ आन्दोलन । यो आन्दोनलले २०६२।०६३ को संयुक्त जनआन्दोलनका कागजी उपलब्धिलाई दुई दिनमै घुँडा टेकाइदिए, स्थ",
          "headline": "नवपुस्तालाई हरित क्रान्तिमा होम्न आवश्यक",
          "image": {
            "@type": "ImageObject",
            "height": 479,
            "url": "https://www.nepaljapan.com/wp-content/uploads/2025/08/Yadab-Dev-e1758632648825.jpg",
            "width": 1200
          },
          "keywords": [],
          "mainEntityOfPage": {
            "@id": "https://www.nepaljapan.com/09/23/682306/",
            "@type": "WebPage"
          },
          "name": "नवपुस्तालाई हरित क्रान्तिमा होम्न आवश्यक",
          "publisher": {
            "@id": "#Publisher",
            "@type": "Organization",
            "logo": {
              "@type": "ImageObject",
              "url": "/wp-content/uploads/2021/04/logo.png"
            },
            "name": "Nepal Japan"
          },
          "sourceOrganization": {
            "@id": "#Publisher"
          },
          "url": "https://www.nepaljapan.com/09/23/682306/"
        }
      ],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "नवपुस्तालाई हरित क्रान्तिमा होम्न आवश्यक - Nepal Japan"
            ],
            [
              "og:type",
              "article"
            ],
            [
              "og:description",
              "नेपालको राजनीतिक इतिहासमै सबैभन्दा प्रभावशाली आन्दोलनका रुपमा रह्यो २०८२ भदौ २३ र २४ गतेको ‘जेनजी’ आ"
            ],
            [
              "og:url",
              "https://www.nepaljapan.com/09/23/682306/"
            ],
            [
              "og:site_name",
              "Nepal Japan"
            ],
            [
              "og:image",
              "https://www.nepaljapan.com/wp-content/uploads/2025/08/Yadab-Dev-e1758632648825-780x470.jpg"
            ]
          ]
        }
      ]
    }
  },
  "og_description": "",
  "og_image": "https://www.nepaljapan.com/wp-content/uploads/2025/08/Yadab-Dev-e1758632648825.jpg",
  "og_site_name": "",
  "og_title": "",
  "og_type": "",
  "published_at": "2025-09-23T13:12:01Z",
  "source": "NepalJapan",
  "store_path": "_store/62/62f29c12fbbbf75450461355ab24449cb97ae1ca871940c4605afbfabcc8e7e8.json",
  "title": "नवपुस्तालाई हरित क्रान्तिमा होम्न आवश्यक",
  "url": "https://www.nepaljapan.com/09/23/682306/",
  "version": 1
}