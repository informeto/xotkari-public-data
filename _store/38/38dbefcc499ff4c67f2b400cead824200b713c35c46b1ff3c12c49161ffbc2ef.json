{
  "author": "",
  "content": "एकबर्षभन्दा लामो समय एसाइलम पेन्डिङ हुनेले बार्षिक १ सय डलर शुल्क कसरी र कहिले तिर्ने?\nकिशोर पन्थी\nप्रकाशित मिति : आश्विन १४, २०८२ बुधबार\nअमेरिकामा एसाइलम आवेदन गतबर्षको अक्टोबर १ भन्दा अघिदेखि पेन्डिङ अवस्थमा रहेकाहरुले आज अक्टोबर १ देखि १ सय डलर शुल्क तिर्नुपर्नेछ । अर्थात् गतबर्षको अक्टोबर १ भन्दा अगाडि एसाइलम आवेदन दिएकाहरुको आवेदन सेप्टेम्बर ३०, २०२५ सम्म पनि पेन्डिङ अवस्थामा नै छ भने त्यस्ता व्यक्तिले युएससीआईएसलाई १ सय डलर शुल्क तिर्नुपर्छ । यो १ सय डलरको वार्षिक एसाइलम शुल्क आवेदनले अनलाइनमार्फत भुक्तानी गर्नुपर्ने युएससीआईएसले जनाएको छ ।\nतर यो शुल्क कसरी र कहिलेसम्म तिर्ने भन्नेबारे आवेदकमा अन्यौल देखिएको छ । यसबारे खसोखासले युएससीआईएससँग थप जानकारी मागेको थियो । युएससीआईएसले उक्त शुल्क तिर्नेबारे आवेदकले अक्टोबर १ मा नै कुनै चिन्ता गर्नु नपर्ने प्रष्ट पारेको छ । उक्त शुल्क तिर्नका लागि अक्टोबर १ अन्तिम मिति नभएर अक्टोबर १ देखि शुल्क तिर्न सकिनेछ । पहिलो पटक यो शुल्क तिर्ने एसारयलम आवेदकले आफ्नो आवेदन विचाराधीन रहेको समय र तथा बार्षिक शुल्क उनीहरूलाई लागू हुने नहुने कुरा निगरानी गर्न आवश्यक नभएको युएससीआईएसले प्रष्ट पारेको छ ।\nउनीहरूको वार्षिक एसाइरलम शुल्क तिर्नुपर्ने बेलामा युएससीआईएसले हरेकलाई व्यक्तिगत सूचनाहरू जारी गर्ने प्रष्ट पारेको छ । जसमा शुल्कको रकम, तिर्नुपर्ने म्याद, शुल्क तिर्ने तरिका र तिर्न असफल भएमा भोग्नुपर्ने परिणामहरू पनि उल्लेख गरिने युएससीआईएसले जनाएको छ । युएससीआईएसले भविष्यका वर्षहरूको बार्षिक शुल्क भुक्तानीहरूको लागि मार्गदर्शन आगामी दिनहरुमा जारी गर्ने जनाएको छ । त्यसैले एकबर्षभन्दा लामो समय एसाइलम पेन्डिङ भएकाहरुले युएससीआइएसको पत्र प्राप्त नहुँदै कुनै कदम चाल्नु नपर्ने भएको छ । तर युएससीआईएसबाट आउने पत्रका लागि भने नजर राखिराख्न सुझाव दिइएको छ ।\nजुलाईमा फेडरल रजिष्ट्ररमा प्रकाशित नियम अनुशार सन् २०२४ को अक्टोबर  १ यता एसाइलम पेन्डिङ रहेको १ बर्ष पूरा भइसकेका सबै आवेदकले यो शुल्क तिर्नुपर्ने व्यवस्था गरिएको हो । अर्थात् यदि तपाईको आवेदन सन् २०२४ को अक्टोबर १ भन्दा अगाडि फाइल गर्नुभएको थियो र अहिलेसम्म पनि पेन्डिङ रहेको छ भने सेप्टेम्बर ३०, २०२५ मा एकबर्ष पूरा भइसकेको छ । अब तपाईले यो शुल्क युएससीआईएसबाट पत्र प्राप्त हुने बित्तिकै तुरुन्तै तिर्नुपर्छ ।\nअध्यागमन अदालतमा पेन्डिङ रहेका आवेदनहरुका सन्दर्भमा एक्जुकेटिभ अफिस फर इमिग्रेशन रिभ्युको पेमेन्ट पोर्टलमार्फत तिर्न सकिनेछ । तर त्यसका लागि पनि आवेदकलाई पत्रमार्फत सूचित गरिने जनाइएको छ । यो नियमबाट तत्कालका लागि झण्डै १५ हजार नेपालीहरु प्रभावित हुने अनुमान गरिएको छ ।\nतर यदि तपाईले सन् २०२४ को अक्टोबर १ पछिमात्र एसाइलम आवेदन दिनुभएको थियो र अहिलेसम्म पनि पेन्डिङ अवस्थामा छ भने आवेदन दिएको ३६५ दिनपछि १ सय डलर शुल्क तिर्नुपर्छ । उदाहरणका लागि तपाईले सन् २०२४ को नोभेम्बर १५ मा एसाइलम आवेदन दिनुभएको थियो र उक्त आवेदन २०२५ को नोभेम्बर १५ सम्म पनि पेन्डिङ अवस्थामा रह्यो भने तपाईले १ सय डलर बार्षिक शुल्क तिर्नुपर्नेछ । तर त्यसका लागि पनि युएससीआईएसले तपाईलाई शुल्कको रकम, तिर्नुपर्ने म्याद, शुल्क तिर्ने तरिका र तिर्न असफल भएमा भोग्नुपर्ने परिणामहरूबारेको पत्र पठाउनेछ ।\nयुएससीआईएसले जुलाई २२ देखि नयाँ एसाइलम आवेदनहरुका लागि पनि शुल्कहरू लागू गरिसकेको छ । आवेदकहरूले जुलाई २२, २०२५ वा त्यसपछि पोस्टमार्क गरिएका आवेदनहरुसँग यी नयाँ शुल्कहरू समावेश गनुपर्ने नियममा युएससीआईएसले एक महिनाको छुट अवधि पनि दिएको थियो । अब अगस्त २१, २०२५ वा त्यसपछि पोस्टमार्क गरिएका कुनै पनि फारमहरू सही शुल्कबिना पठाइएमा अस्वीकृत गरिने युएससीआईएसको चेतावनी दिएको छ ।",
  "description": "अमेरिकामा एसाइलम आवेदन गतबर्षको अक्टोबर १ भन्दा अघिदेखि पेन्डिङ अवस्थमा रहेकाहरुले आज अक्टोबर १ देखि १ सय डलर शुल्क तिर्नुपर्नेछ । अर्थात् गतबर्षको अक्टोबर १ भन्दा अगाडि एसाइलम आवेदन दिएकाहरुको आवेदन सेप्टेम्बर ३०, २०२५ सम्म पनि पेन्डिङ अवस्थामा नै छ भने त्यस्ता व्यक्तिले युएससीआईएसलाई १ सय डलर शुल्क तिर्नुपर्छ । यो १ सय डलरको वार्षिक […]",
  "domain": "khasokhas.com",
  "enhanced": true,
  "fetched_at": "2025-10-03T18:42:36.142205Z",
  "id": "38dbefcc499ff4c67f2b400cead824200b713c35c46b1ff3c12c49161ffbc2ef",
  "images": [
    "https://i0.wp.com/www.khasokhas.com/wp-content/uploads/2024/07/Ad-Banner-1200x200-1.gif?resize=720%2C120&ssl=1",
    "https://i0.wp.com/www.khasokhas.com/wp-content/uploads/2025/09/KhasokhasBanner720x130.gif?resize=720%2C132&ssl=1",
    "https://i0.wp.com/www.khasokhas.com/wp-content/uploads/2025/09/Add-Banner-Khasokhas.png?resize=720%2C120&ssl=1",
    "https://i0.wp.com/www.khasokhas.com/wp-content/uploads/2025/10/Asylum-fees.jpg?fit=1280%2C720&ssl=1",
    "https://i0.wp.com/www.khasokhas.com/wp-content/uploads/2025/02/taxmax.gif?resize=720%2C120&ssl=1",
    "https://i0.wp.com/www.khasokhas.com/wp-content/uploads/2023/08/afno-1-banner-3.gif?resize=720%2C72&ssl=1",
    "https://i0.wp.com/www.khasokhas.com/wp-content/uploads/2022/12/Bolo-Behan.jpg?resize=720%2C132&ssl=1",
    "https://i0.wp.com/www.khasokhas.com/wp-content/uploads/2025/09/image001-scaled.png?resize=720%2C120&ssl=1",
    "https://secure.gravatar.com/avatar/2b80b5d6016a83fa1c3f74fe3480f6cb1fd31737cb8662cff2ec43aaa495c352?s=50&d=mm&r=g",
    "https://i0.wp.com/www.khasokhas.com/wp-content/uploads/2023/01/Shrestha-Law-Firm-New-Ad-Art.gif?resize=720%2C84&ssl=1"
  ],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "article": "http://ogp.me/ns/article#",
          "og": "http://ogp.me/ns#"
        },
        "properties": [
          [
            "og:title",
            "एकबर्षभन्दा लामो समय एसाइलम पेन्डिङ हुनेले बार्षिक १ सय डलर शुल्क कसरी र कहिले तिर्ने?"
          ],
          [
            "og:type",
            "article"
          ],
          [
            "og:description",
            "अमेरिकामा एसाइलम आवेदन गतबर्षको अक्टोबर १ भन्दा अघिदेखि पेन्डिङ अवस्थमा रहेकाहरुले आज अक्टोबर १ देखि १ सय डलर शुल्क तिर्नुपर्नेछ । अर्थात् गतबर्षको अक्टोबर १ भन्दा अगाडि एसाइलम आवेदन दिएकाहरुको आवेदन सेप्टेम्बर ३०, २०२५ सम्म पनि पेन्डिङ अवस्थामा नै छ भने त्यस्ता व्यक्तिले युएससीआईएसलाई १ सय डलर शुल्क तिर्नुपर्छ । यो १ सय डलरको वार्षिक […]"
          ],
          [
            "og:url",
            "https://www.khasokhas.com/224944"
          ],
          [
            "og:site_name",
            "KHASOKHAS"
          ],
          [
            "og:image",
            "https://i0.wp.com/www.khasokhas.com/wp-content/uploads/2025/10/Asylum-fees.jpg?fit=1280%2C720&ssl=1"
          ],
          [
            "og:type",
            "article"
          ],
          [
            "og:title",
            "एकबर्षभन्दा लामो समय एसाइलम पेन्डिङ हुनेले बार्षिक १ सय डलर शुल्क कसरी र कहिले तिर्ने?"
          ],
          [
            "og:url",
            "https://www.khasokhas.com/224944"
          ],
          [
            "og:description",
            "अमेरिकामा एसाइलम आवेदन गतबर्षको अक्टोबर १ भन्दा अघिदेखि पेन्डिङ अवस्थमा रहेकाहरुले आज अक्टोबर १ देखि १ सय डलर शुल्क तिर्नुपर्नेछ । अर्थात् गतबर्षको अक्टोबर १ भन्दा अगाडि एसाइलम आवेदन दिएकाहरुको आवे…"
          ],
          [
            "article:published_time",
            "2025-10-01T20:13:11+00:00"
          ],
          [
            "article:modified_time",
            "2025-10-01T20:13:11+00:00"
          ],
          [
            "og:site_name",
            "KHASOKHAS"
          ],
          [
            "og:image",
            "https://i0.wp.com/www.khasokhas.com/wp-content/uploads/2025/10/Asylum-fees.jpg?fit=1200%2C675&ssl=1"
          ],
          [
            "og:image:width",
            "1200"
          ],
          [
            "og:image:height",
            "675"
          ],
          [
            "og:image:alt",
            ""
          ],
          [
            "og:locale",
            "en_US"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "article": "http://ogp.me/ns/article#",
            "og": "http://ogp.me/ns#"
          },
          "properties": [
            [
              "og:title",
              "एकबर्षभन्दा लामो समय एसाइलम पेन्डिङ हुनेले बार्षिक १ सय डलर शुल्क कसरी र कहिले तिर्ने?"
            ],
            [
              "og:type",
              "article"
            ],
            [
              "og:description",
              "अमेरिकामा एसाइलम आवेदन गतबर्षको अक्टोबर १ भन्दा अघिदेखि पेन्डिङ अवस्थमा रहेकाहरुले आज अक्टोबर १ देखि १ सय डलर शुल्क तिर्नुपर्नेछ । अर्थात् गतबर्षको अक्टोबर १ भन्दा अगाडि एसाइलम आवेदन दिएकाहरुको आवेदन सेप्टेम्बर ३०, २०२५ सम्म पनि पेन्डिङ अवस्थामा नै छ भने त्यस्ता व्यक्तिले युएससीआईएसलाई १ सय डलर शुल्क तिर्नुपर्छ । यो १ सय डलरको वार्षिक […]"
            ],
            [
              "og:url",
              "https://www.khasokhas.com/224944"
            ],
            [
              "og:site_name",
              "KHASOKHAS"
            ],
            [
              "og:image",
              "https://i0.wp.com/www.khasokhas.com/wp-content/uploads/2025/10/Asylum-fees.jpg?fit=1280%2C720&ssl=1"
            ],
            [
              "og:type",
              "article"
            ],
            [
              "og:title",
              "एकबर्षभन्दा लामो समय एसाइलम पेन्डिङ हुनेले बार्षिक १ सय डलर शुल्क कसरी र कहिले तिर्ने?"
            ],
            [
              "og:url",
              "https://www.khasokhas.com/224944"
            ],
            [
              "og:description",
              "अमेरिकामा एसाइलम आवेदन गतबर्षको अक्टोबर १ भन्दा अघिदेखि पेन्डिङ अवस्थमा रहेकाहरुले आज अक्टोबर १ देखि १ सय डलर शुल्क तिर्नुपर्नेछ । अर्थात् गतबर्षको अक्टोबर १ भन्दा अगाडि एसाइलम आवेदन दिएकाहरुको आवे…"
            ],
            [
              "article:published_time",
              "2025-10-01T20:13:11+00:00"
            ],
            [
              "article:modified_time",
              "2025-10-01T20:13:11+00:00"
            ],
            [
              "og:site_name",
              "KHASOKHAS"
            ],
            [
              "og:image",
              "https://i0.wp.com/www.khasokhas.com/wp-content/uploads/2025/10/Asylum-fees.jpg?fit=1200%2C675&ssl=1"
            ],
            [
              "og:image:width",
              "1200"
            ],
            [
              "og:image:height",
              "675"
            ],
            [
              "og:image:alt",
              ""
            ],
            [
              "og:locale",
              "en_US"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-10-01T20:13:11Z",
  "source": "khasokhas.com",
  "store_path": "_store/38/38dbefcc499ff4c67f2b400cead824200b713c35c46b1ff3c12c49161ffbc2ef.json",
  "title": "एकबर्षभन्दा लामो समय एसाइलम पेन्डिङ हुनेले बार्षिक १ सय डलर शुल्क कसरी र कहिले तिर्ने?",
  "url": "https://www.khasokhas.com/224944",
  "version": 1
}