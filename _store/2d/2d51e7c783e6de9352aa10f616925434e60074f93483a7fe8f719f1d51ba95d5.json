{
  "author": "सेतोपाटी संवाददाता :: Setopati",
  "content": "जेलबाट १४ हजार भागे पनि भागेका थिएनन् १५ हजार बढी कैदीबन्दी\nसेतोपाटी संवाददाता\nकाठमाडौं, असोज ७\nभदौ २४ गते प्रदर्शनको क्रममा कैदीबन्दीहरू १४ हजार भन्दा बढी भाग्दा १५ हजार भन्दा बढी कैदीबन्दी भने कारागारमै रहेका थिए।\nकारागार व्यवस्था विभागका अनुसार १५ हजार ५२५ जना कैदीबन्दीहरू भागेनन्। त्यसमध्ये पनि १५ हजार १६२ जना कारागारका र सुधार गृहका ३६३ जना छन्।\nभदौ २३ गते जेनजीको प्रदर्शनको क्रममा भएको आन्दोलन भड्किएपछि भोलिपल्ट कारागारहरूमा समेत तोडफोड र आगजनी भएको थियो।\nयसो त कारागारमा आगजनीसमेत हुँदा डिल्लीबजार कारागारमा रहेका पूर्वसांसद दीपक मनाङे भन्ने राजीब गुरूङले भने भाग्न अस्वीकार गरेका थिए।\nकारागार व्यवस्था विभागका अनुसार देशभरिका २८ वटा कारागार र ९ वटा बाल गृहबाट कैदीबन्दी भागेका छन्। देशभरिका सुधार गृहसहित ३० हजार ६३९ कैदीबन्दी छन्। भदौ २४ गतेको घटनापछि कारागारबाट १३ हजार ५९२ र सुधार गृहबाट ९६४ गरी जम्मा १४ हजार ५५६ जना कैदीबन्दी भागेका थिए।\nदेशभरिका कारागार कार्यालयबाट भागेका आधा कैदीबन्दीहरू फर्किएका छन्।\nमंगलबारसम्मको तथ्यांकअनुसार ६ हजार ६४३ जना कैदीबन्दी फर्किएका छन्। सुधार गृहका ३४१ जना गरी कुल ६ हजार ९८४ जना फर्किसकेका छन्।\nसेनाले कैदीबन्दीलाई भाग्न नदिन र स्थितिलाई नियन्त्रणमा लिन कर्फ्यू आदेश जारी गरी परिचालन भएको थियो। कैदीबन्दीलाई भाग्न नदिन गोली चलाउँदा १० जनाको ज्यान समेत गुमेको थियो।\nरामेछापमा तीन जना, धादिङमा २ जना र नौबस्ता बाल सुधारमा पाँच जनाको मृत्यु भएको थियो।\nकैदीबन्दीहरू त्यसदिन भागे पनि कतिपय आफै फर्किएका छन्। कतिपय भने सम्पर्कविहीन भएका छन्।\nकारागार विभाग, प्रहरी र सशस्त्र प्रहरीले कैदीबन्दीहरूलाई फर्किन अनुरोध गरिरहेका छन्। त्यसअनुसार कतिपय कैदीबन्दीहरू स्वत:स्फूर्त रूपमा फर्किएका छन्।\nयद्यपि कतिपय कैदीबन्दी अपराधमा संलग्न भएर पनि फर्किएको घटना बाहिर आएको छ। जसले कैदीबन्दीहरू फरार हुँदाको अवस्थालाई समेत बुझाएको छ।\nभदौ २४ गते नख्खुबाट भागेका सन्तबहादुर तामाङले पनौतीस्थित घर पुगेर आफ्नी श्रीमतीको हत्या गरेको खुलेको हो।\nउनले असोज २ गते श्रीमती मनिया घ्यावा तामाङको हत्या गरी नजिकैको बारीमा खाल्डोमा पुरेका थिए। त्यसको भोलिपल्टै उनी नख्खु कारागार फर्किएका थिए।\nयसलाई मध्यनजरमा राखेर कारागार व्यवस्थापन विभागले कैदीबन्दी पक्राउ गर्न प्रहरी, सशस्त्र प्रहरी र स्थानीय समेतलाई अनुरोध गरेको छ।\n‘विभाग तथा मातहत कार्यालयबाट सूचना निकालिएको छ। कैदीबन्दीहरू आफै फर्किऊन् भनेर भनेका छौं। सञ्चार माध्यमबाट पनि हामीले कैदीबन्दीहरू फर्किन अनुरोध गरिरहेका छौं,’ विभागका निर्देशक चोमेन्द्र न्यौपानेले भने, ‘यसबाहेक प्रहरी र सशस्त्र प्रहरीसँग पनि समन्वय गरिरहेका छौं।’\nकारागार व्यवस्था विभागले प्रहरीलाई फरार कैदीबन्दीको सूची तयार गरी बुझाएको छ। त्यही सूची अनुसार खोजी गर्ने सुरू गरिरहेको पनि उनले बताए।\nकैदीबन्दीहरू नेपालबाट भाग्नसक्ने सम्भावना हुनसक्ने भनेर नेपाल प्रहरी र सशस्त्र प्रहरीले सीमा क्षेत्रमा सुरक्षा बढाएको छ।\nत्यस्तै, अध्यागमन विभागलाई पनि कारागार व्यवस्था विभागले पत्राचार गरेको छ। यसरी विदेश नै भाग्न खोजे पनि नियन्त्रणमा लिनेछ।\n‘फरार भएका व्यक्तिहरूको नाम, ठेगाना, नम्बर, नागरिकता र पासपोर्ट मागेका छौं। यसले पक्राउ गर्न सहज हुन्छ। यस्ता कैदीबन्दीहरूलाई हामी कानुनी दायरामा ल्याउँछौं,’ उनले भने।\nनफर्किने कैदीबन्दीहरूलाई कारबाही गर्ने जिम्मा कारागार प्रशासक (जेलर) लाई छ। जेलरले घटनाको छानबिन गरी प्रतिवेदन तयार पार्ने र मुद्दा चलाउन अनुसन्धान तथा सिफारिस गर्न सकिने उनले बताए।\n‘सरकारी वकिल कार्यालयमार्फत मुद्दा चलाउँदा कैदीबन्दीलाई १० वर्षसम्म कैद र एक लाखसम्म जरिवाना वा दुबै हुनसक्ने व्यवस्था छ,’ उनले भने, ‘त्यसैले कैदीबन्दीहरूलाई फर्काउन सबैको समन्वय आवश्यक छ।’\nकैदीबन्दीहरू पक्राउ गर्न प्रहरीले पनि रणनीति बनाएको छ।\nकेन्द्रीय प्रवक्ता तथा डिआइजी विनोद घिमिरेका अनुसार प्रहरीले कैदीबन्दी पक्राउ गरिरहेको छ। यसबाहेक अन्य कैदीबन्दीको पनि खोजी गरिरहेको छ।\nकतिपय कैदीबन्दीले भने कारागार कार्यालयलाई सम्पर्क गरी केही समयमा फर्किने समेत जानकारी दिएको उनले बताए।\n‘कतिपय कैदीबन्दीहरू सम्पर्क गरेर पनि बसेका छन्। यहाँ छौं भनेर जानकारी दिएको घटनाहरू छन्। काठमाडौंबाट भागेर रामेछापमा बसेका घटनाहरू पनि छन्,’ उनले भने।\nसम्पर्कमै नआएका र कुख्यात अपराधीको भने प्रहरीले सूची तयार गरेको छ।\n‘सूची बनाएर सम्बन्धित जिल्ला, प्रदेश सबै तहका प्रहरीहरूलाई पत्राचार गरेका छौं। नियन्त्रणमा लिनका लागि हामीले योजना र रणनीति पनि बनाएका छौं। यसबारे सबै सार्वजनिक गर्न मिल्दैन,’ उनले भने।\nप्रहरीले पनि सबै कैदीबन्दीहरूलाई फर्कन अनुरोध गरेको छ।\nत्यस्तै स्थानीयहरूलाई पनि सतर्क हुन र कैदीबन्दी फर्काउनमा सहयोग गर्न उनले अनुरोध गरे।\n‘पीडितहरूमाथि हमला हुनसक्ने डर भएको छ। त्यसकारण अहिले पीडित र आफन्तहरू सतर्क हुन जरूरी छ। गाउँमा प्रवेश गरेको थाहा पाए तुरून्तै प्रहरीलाई सम्पर्क गर्ने, र रातको समयमा गाउँले-स्थानीयसँगै मिलेर गस्ती गर्ने रणनीति पनि अपनाइरहेका छौं, ’ उनले भने।\n#Nepal prison escape\n#000 inmates escape\n#Nepal jail break 2025\n#Nepal prisoner return\n#Nepali prison security\n#fugitive inmates Nepal\nप्रकाशित मिति: मंगलबार, असोज ७, २०८२\n१९:५४\nसिफारिस\nअर्थमन्त्रीलाई इमेल लेखेपछि तत्काल समाधान भएका ३ काम\nजंगी अड्डामा जेन–जीका एक युवाले प्रधान सेनापतिलाई सोधे– तपाईंले कू गर्न खोज्नुभएको हो?\nअपहरणपछि हत्या गरिएका अभिषेककी आमाको 'इमो' मा आएको थियो फिरौतीको मेसेज\nअपहरणपछि मागिएको थियो ५ करोड फिरौती, बालक मृत भेटिएपछि आफन्तहरूसँग सोधपुछ\nतीन दिनसम्म जलेको विराटनगर महानगर भवन अब 'बस्नै नमिल्ने'\nनख्खु र झुम्का कारागारबाट भागेका कैदी परे पक्राउ\nप्रतिक्रिया दिनुहोस्\nविचार\nकोशी उच्च बाँधको डिजाइन परिवर्तनले पानीजहाजको सपनामा धक्का!\nडा. मुकेशराज काफ्ले\nमैले 'दिव्य डिभाइस' बाट देखेको कुरूक्षेत्र काठमाडौं!\nसन्तोष रिमाल\nनेपाली कांग्रेस रूपान्तरणको मार्गचित्र\nडा. यादव पण्डित\nत्यो समाज पछ्यौटे नै रहन्छ जसले उद्यमशील नागरिकलाई खलनायक ठान्छ!\nअमित ढकाल\nब्लग\nचम्किलो पर्दा पार: एक विद्यार्थीको सिक्ने सफर!\nदीपिका श्रेष्ठ\nमोबाइलको मायाजाल!\nअमृत बेल्बासे\nबालबालिकाहरूले कसरी सिक्दछन्?\nभरत पोख्रेल (यात्री)\nनेपाली मह: स्वाद र सम्भावनाको मिठास!\nसुरेन्द्र राज जोशी\nसाहित्यपाटी\nनिष्ठुरी बुवा!\nनिर्मल घिमिरे\nदसैँ आयो रे!\nसाजन विश्वकर्मा\nमेरो दिवा सपना!\nडम्बर कार्की\nहरियो मकैवाली!\nगेहनाथ गौतम\nकेटाकेटीका कुरा\nबन्ने नै छ नेपाल!\nअनन्य राज सापकोटा\nमेरी आमाको दुःख!\nअनुस्का सापकोटा\nगाउँ जाने दोस्रो बाटो!\nदिक्षिता केसी\nअहिल्यै सबै कुरा थाहा हुन जरुरी छैन!\nसाईना ढुंगेल\nपाठक विचार\nसर्वोच्चका शाखा अधिकृत महिमानसिंह विष्टको खण्डन–पत्र\nमहिमानसिंह विष्‍ट\nयुवाको आँखामा वनस्पति र पर्यावरण!\nचेतराज जोशी\nफर्किएका खाली हातहरू…\nप्रकाश विक\nविदेशी नागरिकताको 'युद्ध जिते'पछि सामाजिक सञ्जालमा देशप्रेमको ज्वारभाटा!\nसन्दिप पराजुली\nसूचनापाटी\nयुनिकोडमा टाइप गर्नुहोस्\nविनिमय दर\nशेयर बजार\nसुन चाँदि\nरेडियो सुन्नुहोस्",
  "description": "भदौ २४ गते प्रदर्शनको क्रममा कैदीबन्दीहरू १४ हजार भन्दा बढी भाग्दा १५ हजार भन्दा बढी कैदीबन्दी भने कारागारमै रहेका थिए।",
  "domain": "setopati.com",
  "enhanced": true,
  "fetched_at": "2025-09-23T19:38:23.813408Z",
  "id": "2d51e7c783e6de9352aa10f616925434e60074f93483a7fe8f719f1d51ba95d5",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "जेलबाट १४ हजार भागे पनि भागेका थिएनन् १५ हजार बढी कैदीबन्दी"
          ],
          [
            "og:url",
            "https://www.setopati.com/social/370115/"
          ],
          [
            "og:description",
            "भदौ २४ गते प्रदर्शनको क्रममा कैदीबन्दीहरू १४ हजार भन्दा बढी भाग्दा १५ हजार भन्दा बढी कैदीबन्दी भने कारागारमै रहेका थिए।"
          ],
          [
            "og:image",
            "https://www.setopati.com/uploads/posts/Dillibazarka-kaidi-saridai_NPL-(1)-ink-1757492938.jpeg"
          ],
          [
            "og:type",
            "article"
          ],
          [
            "og:site_name ",
            "Setopati"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "जेलबाट १४ हजार भागे पनि भागेका थिएनन् १५ हजार बढी कैदीबन्दी"
            ],
            [
              "og:url",
              "https://www.setopati.com/social/370115/"
            ],
            [
              "og:description",
              "भदौ २४ गते प्रदर्शनको क्रममा कैदीबन्दीहरू १४ हजार भन्दा बढी भाग्दा १५ हजार भन्दा बढी कैदीबन्दी भने कारागारमै रहेका थिए।"
            ],
            [
              "og:image",
              "https://www.setopati.com/uploads/posts/Dillibazarka-kaidi-saridai_NPL-(1)-ink-1757492938.jpeg"
            ],
            [
              "og:type",
              "article"
            ],
            [
              "og:site_name ",
              "Setopati"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-23T14:09:00Z",
  "source": "सेतोपाटी",
  "store_path": "_store/2d/2d51e7c783e6de9352aa10f616925434e60074f93483a7fe8f719f1d51ba95d5.json",
  "title": "जेलबाट १४ हजार भागे पनि भागेका थिएनन् १५ हजार बढी कैदीबन्दी",
  "url": "https://www.setopati.com/social/370115",
  "version": 1
}