{
  "content": "<p>काठमाडौँ- बडा दसैँ एवं नवरात्रको तेस्रो दिन दसैँ घर वा पूजा कोठामा नौ दुर्गामध्येकी तेस्रो चन्द्रघण्टा देवीको विधिपूर्वक पूजा आराधना गरिँदै छ ।</p>\n<p>नवदुर्गा मध्येकी तेस्रो देवी चन्द्रघण्टाले हातमा चन्द्रमाको आधार भएको घण्ट लिने भएकाले नै यिनको नाम चन्द्रघण्टा रहन गएको भन्ने विभिन्न पौराणिक एवं धर्मशास्त्रीय ग्रन्थमा उल्लेख गरिएको छ ।</p>\n<p>यस्ती देवीको पूजा आराधनाले शक्ति प्राप्त हुने भएकाले नवरात्रका अवसरमा विशेष पूजा आराधना गर्ने गरिएको नेपाल संस्कृत विश्वविद्यालयका धर्मशास्त्र विषयका पूर्वप्राध्यापक तोयराज नेपालले जानकारी दिए।</p>\n<p>चन्द्रघण्टा देवीबाट कृपा भए समग्र पाप नाश हुने देवीको वर्णन गरिएका विभिन्न पुराण एवं ग्रन्थमा व्याख्या गरिएको वाल्मीकि विद्यापीठका उपप्राध्यापक चिन्तामणि भट्टराईले बताए। चन्द्रघण्टा देवीको स्वरुप सामान्य, शान्त, एवं करुणामयी छ ।</p>\n<p>गीत सङ्गीत क्षेत्रमा लागेकाले चन्द्रघण्टा देवीको विशेष आराधना गर्दछन् । आजका दिन चन्द्रघण्टा देवीको विशेष पूजा आराधनासहित ध्यान गर्नाले ललाटमा चमक प्राप्त हुने पनि उनले सुनाए।</p>\n<p>नवरात्रको पहिलो दिन सोमबार दसैँ घर वा पूजा कोठामा वैदिक विधिपूर्वक घटस्थापना गरी जौको जमरा राखिएको थियो । घटस्थापनाको अर्थ देवीको ध्यान साधनामा स्थापित हुनु पनि हो भन्ने श्रीमद्देवीभागवत लगायत पुराण एवं धर्मशास्त्रीय ग्रन्थमा उल्लेख गरिएको छ ।</p>\n<p>यही शास्त्रीय वचनका आधारमा धेरै भक्तजनले नवरात्रमा घर एवं शक्तिपीठमा देवीको साधना गरेर बिताउँछन् ।</p>",
  "description": "काठमाडौँ- बडा दसैँ एवं नवरात्रको तेस्रो दिन दसैँ घर वा...",
  "domain": "deshsanchar.com",
  "fetched_at": "2025-09-23T23:43:47.942040Z",
  "id": "24e7be9bf3beb313a67d6ac2bb3b4fed4870bcd818b6a1f9a03242cecf97b5cc",
  "images": [],
  "published_at": "2025-09-23T23:42:31Z",
  "source": "Desh Sanchar",
  "store_path": "_store/24/24e7be9bf3beb313a67d6ac2bb3b4fed4870bcd818b6a1f9a03242cecf97b5cc.json",
  "title": "आश्विन शुक्ल तृतीयाः चन्द्रघण्टा देवीको साधना गरिँदै",
  "url": "https://deshsanchar.com/2025/09/24/1097608/",
  "version": 1
}