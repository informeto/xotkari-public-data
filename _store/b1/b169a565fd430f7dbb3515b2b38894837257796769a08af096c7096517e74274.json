{
  "author": "कविता शेरचन :: शोकको छायामा आशाको दसैँ",
  "content": "शोकको छायामा आशाको दसैँ\n-\nकविता शेरचन\n|\n                                                    बुधबार, असोज १५, २०८२\nA\n+\nA\nA\n-\nदसैँ– परिवार, परम्परा, र पर्व । तर यो दसैँ न उल्लास छ मनमा, न उत्सवको माहौल । चाहेर पनि रमाउन मान्दैन यो मन । आखिर कसरी सक्छु म प्रसन्न हुन ? जब कैयौँ घर परिवार शोकमग्न छन् । यो कस्तो दसैँ ? कहिल्यै नसोचेको, कहिल्यै नभोगेको । कोलाहलमा पनि शून्यता छ, र शून्यतामा कोलाहल । अस्तव्यस्तता, अस्थिरता र अलमल । जस्तो देशमा, त्यस्तै मनमा । जेन–जी युवाहरूको निर्मम हत्याको पीडादायी स्मृति अझै ताजा छ । घाइतेहरूको घाउ आलै छ । अस्पतालमा उनीहरूको हृदयविदारक स्थिति देख्दा आँसु अझै रोकिँदैन । विध्वंशको अवशेष जताततै छरपष्ट छन् । हेर्दै मनमा डढेलो लाग्ने खंडहर जस्ता ठूलाठूला भवनहरू र तिनमा आगो र धुँवाले छोडेका काला पोतोहरू ।\nएक महिना पनि भएको छैन, त्यो कालो दिनको । तर, खै कसले गरे आत्मविश्लेषण ? कसले गरे गल्ती स्वीकार ? जताततै देख्छु, एकअर्कालाई दोष लाउने र परिस्थितिको फाइदा उठाउन प्रयास गर्नेहरूको ठूलो होड । खै, कसरी बिर्से त्यो रक्तपात ? अनि ती सबै बीच यो दसैँ ।\nमस्तिष्क भन्छ यत्रो ठूलो चाड, मनाउनै पर्छ । आत्मा भन्छ धिक्कार छ, कति छिट्टै बिर्सियौ त्यो भयावह दिन र त्यसको रक्तरञ्जित परिणाम ! कसरी र किन आयो त्यो क्षण ? मन अझै बिचलित छ । त्यसैले वास्तविकता भुल्न र यथार्थबाट भाग्न विगतमै विचरण गर्दै छ आजकल ।\nआँखा चिम्लियो कि अनुभूति गर्न सक्छु म सानो हुँदाको दसैँ । बदलिँदो मौसमको शीतल आभास । हल्का चिसो, न्यानो घाम । बगैँचाभरि सयपत्री फूलहरू र नीलो आकाशमा रंगीचंगी चंगाहरू । घरघरमा बज्ने मंगल धुन, र कौसीमा केटाहरूको चंगा । मन्दिरमा दर्शन गर्नेहरूको भिड, बजारमा किनमेल गर्नेहरूको हुल ।\n'छोरी, यो घडामा सिधासिधा लाइन पारेर जौँ रोप है' घटस्थापनाको दिन बुबाले भन्नुहुने वाणी कानमा अझै बज्छ । मेरो अगाडि मेरो लागि तयार पारिएको माटो र गोबरको सानो डल्लो । छेवैमा मिलेको बालुवामा टीकाको लागि चाहिने थुप्रै जमराको व्यवस्था अरुले नै गर्थे तर घडा सजाउने काम सधैँ मेरो । रातो माटोको घडामा ध्यानपूर्वक जौँ रोप्दा म कति अल्हादित हुन्थे\nÛ\nदसैँ लागेपछिको हाम्रो पूजाकोठाले मलाई मन्त्रमुग्ध पार्थ्यो । विशेषगरी गोकुल धुपको बासना, डमरुको ध्वनि र हरेक दिन घडामा बढ्दै गरेको जमरा । छेउमा छोपेर राखेको जमरा पहेँलो भयो कि भएन होला भन्ने अर्को उत्सुकता । झन् त्यसमाथि दसैँ लागेपछि पूजाकोठामा बुबाको बढ्दो सक्रियता ।\nपण्डित बाजेले हरेक दिन आएर गर्ने लामो पूजा । गाढा गुलाफी मिश्रित धोति–कुर्ता लगाउनुभएको पण्डित बाजे र झन्डै रातो कुर्ता लगाउनुभएको बुबा, अनि चण्डीपाठको आध्यात्मिक गुञ्जन । हुन त दसैँघरमा पुरुषले मात्रै पूजा गर्नुपर्छ भन्थे, तर मेरो बुबाआमा त्यस्तो नियम कहाँ मान्नुहुन्थ्यो र ? त्यसैले त मैले त्यहाँ पूजा हुँदै गर्दा निर्वाध रूपमा प्रवेश पाउँथे ।\nपूजाकोठा मात्रै कहाँ हो र ? पुरै घरमानै छाएको हुन्थ्यो हर्ष र उल्लास । भान्छा कोठामा दसैँको लागि हुने विशेष चहलपहल । आमाले आफ्नै हातले बनाउने फुरंदाना, सेलरोटी, खल्पी, लप्सीको गुलियो अचार, मासुको कवाफ, र अन्य धेरै परिकार । अनि, सबै भन्दा रमाइलो टीकाको दिन लगाउने लुगा, जुत्ता र ब्यागको किनमेल ।\nअहिलेजस्तो जति बेला मन लाग्यो त्यति बेला लुगा किन्ने चलन नै कहाँ थियो र ? रेडिमेड लुगाको पसल न्युरोडमा मात्रै र वर्षमा रेडिमेड लुगा किन्ने भनेकै जम्मा दुईपटक मात्रै । दसैँ–तिहार र जन्म दिनको लागि । सोचिहेर्दा हामीले त्यतिबेला नयाँ लुगा किन्दा गर्ने खुसीको अनुभूति शायद अहिलेको बच्चाहरूले आईप्याड पाउँदा गर्छन् होला ।\nत्यतिबेला त्यो नयाँ लुगा लगाएर आफन्तहरू कहाँ टीका थाप्न जाँदा, फुर्केर पाइलाहरू नाच्थे भने खामको दक्षिणा गन्दै ब्यागमा हाल्दा खुसीले औँलाहरू । कति सरल थियो जिन्दगी, कति साधारण हुन्थे चाहानाहरू । लुगा भए पुग्थ्यो, लेबलको कसलाई वास्ता ? टीकाउ र राम्रो जुत्ता भए हुन्थ्यो, ब्राण्डको मतलब नै कहाँ ? ब्याग, घडीहरू त झन् आवश्यकताको लागि मात्र त थिए । खै, कहिले र कसरी यी सबै विलासिता र बैभवका प्रतिक बन्न पुगे ? शरीर ढाक्न, हिँड्दा खुट्टा जोगाउन र सामान बोक्न चाहिने आधारभूत आवश्यकताका वस्तुहरू हाम्रो जस्तो गरिब देशमा कसरी ब्रान्डको प्रतिस्पर्धामा परिणत हुन पुगे ?\nदुई चरम सीमामा पुगेपछि मात्र पेन्डुलम सन्तुलनमा आउँछ । हामीभन्दा पुराना मिहिनेतले कमाउने पुस्ताले चाहिनेभन्दा बढी मितव्ययीता अपनाए भने अहिलेका बिनामिहिनेत कमाएकाले विलासिताको चरम प्रदर्शन गरे । समाजमा व्याप्त असमानता र सम्पत्तिको अश्लील प्रदर्शनविरुद्धको यो भयङ्कर विस्फोटले शायद पेन्डुलम लाई अब सन्तुलित बनाउँछ । तर त्यो तब सम्भव छ जब हामी उठ्छौँ ।\nदशकौँदेखि हामीले उनीहरूसँग जवाफदेहिता माग नगरेका कारण, हरेक अत्याचार र राज्यको सम्पत्ति दोहन सहेका कारणले त आज भ्रष्टाचार पराकाष्टामा पुग्यो । भ्रष्टाचारीहरूमा आफैँलाई अजेय र अविनाशी ठान्ने हिम्मत आयो । दसैँमा महिषासुरमाथिको माता दुर्गाको विजय भनेको लोभ, क्रोध, स्वार्थ र अहंकारमाथि आत्मसंयमको प्रतीकात्मक जित हो भन्ने सुनेथेँ । पुरै भष्म नभए पनि अहिलेका महिषासुरहरू केही पराजित छन्, श्री हराएका छन् । तर कलियुगका ज्याद्रा महिषासुरहरूको अन्त्य यति सजिलै कहाँ सम्भव छ र ?\nत्यसैले यो दसैँमा एउटै कामना छ, एउटै प्रार्थना छ । यही कि हामी सबैले आफ्नो सबैभन्दा ठूलो शक्ति, आफ्नो भोटको सदुपयोग गरौँ । महिषासुरहरूलाई शीर उठाउनबाट रोकौँ । अनि मात्र ती वीर युवाहरूको बलिदान सार्थक हुनेछ । अनि मात्र अलिकति ग्लानिमुक्त भई निदाउन सकिने छ । अनिमात्र अर्को दसैँ खुसीका साथ मनाउन सकिने छ ।\nप्रकाशित मिति: बुधबार, असोज १५, २०८२\n१७:२२\nकविता शेरचन\nप्रतिक्रिया दिनुहोस्\nखेलकुद\nमलेसियासँग खेल्ने महिला क्रिकेट टोलीको घोषणा\nमलेसियासँग खेल्ने महिला क्रिकेट टोलीको घोषणा\n1 min read\nखेलकुद\nअभिषेक शर्मा टी– २०आई वरीयताको शीर्षस्थानमा यथावत्, रोहित पौडेलको २ अंकले खस्कियो\nअभिषेक शर्मा टी– २०आई वरीयताको शीर्षस्थानमा यथावत्, रोहित पौडेलको २ अंकले खस्कियो\n2 min read\nविश्व\n६ वर्षपछि पहिलोपटक अमेरिकी संघीय सरकार बन्द\n६ वर्षपछि पहिलोपटक अमेरिकी संघीय सरकार बन्द\n3 min read\nहाम्रो छनौट\nराजनीति\nदण्डहीनताको अन्त्य गर्न तत्कालीन सरकार र आन्दोलनकारीलाई न्यायको कठघरामा उभ्याऊ\n10 min read\nराजनीति\nआप्रवासी श्रम प्रणालीको अर्थ-राजनीति\nजबसम्म श्रम गन्तव्यको रोजगारदाता र त्यहाँको अर्थतन्त्रले बिनाकुनै लगानी सस्तो श्रम पाउने, अनि पेन्सनलगायत सामाजिक सुरक्षाको प्रत्याभूति दिनु नपर्ने अवस्था रहन्छ, यो शोषणकारी आप्रवासी श्रम प्रणाली चली नै रहन्छ ।\n13 min read\nसमाचार\nसीडीओले थुनेको त्यो घटना, जसले महावीर पुनलाई अमेरिकासम्म मात्रै पुर्‍याएन, मन्त्रीसमेत बनायो\nमहावीरले बाल्यकाल बाजेसँग बिताएका थिए । उनका बाजे भेडागोठमा बस्थे ।\n8 min read\nसमाचार\nपुरुष पनि महिनावारी हुन्छन् !\n16 min read\nभर्खरै\nप्रधानमन्त्री सुशीला कार्कीले दसैँको टीका नलगाउने\n1 min read\nओलीसहित पाँच पदाधिकारीको ‘पासपोर्ट’ रोक्का गरिएकोप्रति कांग्रेसको आपत्ति\n1 min read\nशोकको छायामा आशाको दसैँ\n7 min read\nदसैँमा ६ लाख ११ हजार बढीले छाडे काठमाडौं\n2 min read\nमलेसियासँग खेल्ने महिला क्रिकेट टोलीको घोषणा\n1 min read\nलोकप्रिय\nगुण्डुमा ओलीको भाषण र गृह मन्त्रालयको  वक्तव्य\n3 min read\nराष्ट्रपति र सेनापतिलाई ओलीले भनेका थिए– संसद विघटन नगर्नू, प्रचण्ड र देउवालाई पनि सोध्नू\n2 min read\n१७ वर्षपछि पूर्वराजाको हैसियत स्वीकारेका ज्ञानेन्द्र शाह\n2 min read\nदेउवानिवासमा सुरुङभित्र पैसा भेटिएको विषयमा पूर्णबहादुरले के भने ?\n2 min read\n‘शिक्षकलाई तलब कस्ले दिन्छ’ भन्ने पनि पत्तो पाएनन् शिक्षामन्त्री पुनले, सच्याए ‘स्टाटस्’\n1 min read\nविचार\nशोकको छायामा आशाको दसैँ\n7 min read\nओलीको छायामुनि अंकुरिएको विद्रोह\n6 min read\nनेपालमा लोकप्रियतावाद: ओलीदेखि जेन-जीसम्म\n29 min read\nब्लग\nआधार शिविरको टेन्टबाट मध्यरातमा जे देखियो...\n19 min read\nएभरेस्ट भ्यू होटलबाट ‘एभरेस्ट चियाउँदा’\n15 min read\nपाँच हजार मिटरको उचाइबाट मध्यरातमा भनेँ– दाइ मलाई सास फेर्न गाह्रो भयो\n11 min read\nशिक्षा\n‘शिक्षकलाई तलब कस्ले दिन्छ’ भन्ने पनि पत्तो पाएनन् शिक्षामन्त्री पुनले, सच्याए ‘स्टाटस्’\n1 min read\nभोलिसम्म शिक्षकको तलब नदिने प्रधानाध्यापकलाई कारबाही गरिनेछ: शिक्षामन्त्री पुन\n1 min read\nसीटीईभीटीलाई शिक्षामन्त्री पुनको चार बुँदे निर्देशन\n1 min read",
  "description": "दसैँ– परिवार, परम्परा, र पर्व । तर यो दसैँ न उल्लास छ मनमा, न उत्सवको माहौल । चाहेर पनि रमाउन मान्दैन यो मन । आखिर कसरी सक्छु म प्रसन्न हुन ? जब कैयौँ घर परिवार शोकमग्न छन् । यो कस्तो दसैँ ? कहिल्यै नसोचेको, कहिल्यै नभोगेको । कोलाहलमा पनि शून्यता छ, र शून्यतामा...",
  "domain": "shilapatra.com",
  "enhanced": true,
  "fetched_at": "2025-10-01T13:00:38.170910Z",
  "id": "b169a565fd430f7dbb3515b2b38894837257796769a08af096c7096517e74274",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "शोकको छायामा आशाको दसैँ"
          ],
          [
            "og:url",
            "https://shilapatra.com/detail/168836/"
          ],
          [
            "og:description",
            "दसैँ– परिवार, परम्परा, र पर्व । तर यो दसैँ न उल्लास छ मनमा, न उत्सवको माहौल । चाहेर पनि रमाउन मान्दैन यो मन । आखिर कसरी सक्छु म प्रसन्न हुन ? जब कैयौँ घर परिवार शोकमग्न छन् । यो कस्तो दसैँ ? कहिल्यै नसोचेको, कहिल्यै नभोगेको । कोलाहलमा पनि शून्यता छ, र शून्यतामा..."
          ],
          [
            "og:image",
            "https://shilapatracdn.de/uploads/posts/Kavita-sherchan–-Dasain-Story--1759319292.jpg"
          ],
          [
            "og:type",
            "article"
          ],
          [
            "og:site_name ",
            "शोकको छायामा आशाको दसैँ"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "शोकको छायामा आशाको दसैँ"
            ],
            [
              "og:url",
              "https://shilapatra.com/detail/168836/"
            ],
            [
              "og:description",
              "दसैँ– परिवार, परम्परा, र पर्व । तर यो दसैँ न उल्लास छ मनमा, न उत्सवको माहौल । चाहेर पनि रमाउन मान्दैन यो मन । आखिर कसरी सक्छु म प्रसन्न हुन ? जब कैयौँ घर परिवार शोकमग्न छन् । यो कस्तो दसैँ ? कहिल्यै नसोचेको, कहिल्यै नभोगेको । कोलाहलमा पनि शून्यता छ, र शून्यतामा..."
            ],
            [
              "og:image",
              "https://shilapatracdn.de/uploads/posts/Kavita-sherchan–-Dasain-Story--1759319292.jpg"
            ],
            [
              "og:type",
              "article"
            ],
            [
              "og:site_name ",
              "शोकको छायामा आशाको दसैँ"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-10-01T11:37:00Z",
  "source": "Shilapatra",
  "store_path": "_store/b1/b169a565fd430f7dbb3515b2b38894837257796769a08af096c7096517e74274.json",
  "title": "शोकको छायामा आशाको दसैँ",
  "url": "https://shilapatra.com/detail/168836",
  "version": 1
}