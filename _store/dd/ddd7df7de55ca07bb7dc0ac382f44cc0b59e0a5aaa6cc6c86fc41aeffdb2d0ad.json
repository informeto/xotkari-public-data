{
  "author": "",
  "content": "Comments\nShares\n१९ दिन होटलमा बन्धक बनाएर बालिका बलात्कारको यो दर्दनाक घटना\nदुई प्रहरीसहित तीनजना कारागार चलान\nन्यायाधीश इश्वर आचार्यको इजलासले जिल्ला प्रहरी कार्यालय धनुषाका प्रहरी जवान बरुणकुमार साह र नितेशकुमार महतो तथा होटेल मधेश प्रदेशका कामदार धीरजकुमार दासलाई पुर्पक्षका लागि थुनामा पठाएको हो ।\n0\nComments\nShares\nशैलेन्द्र महतो\n२०८२ असोज  ८ गते २२:१७\n८ असोज, जनकपुरधाम । धनुषा जिल्ला अदालतले अपहरण, शरीर बन्धक तथा जबर्जस्ती करणी मुद्दाका तीनजना अभियुक्तलाई पुर्पक्षका लागि कारागार पठाउने आदेश दिएको छ । कारागार चलान हुनेमा दुईजना प्रहरी जवानसमेत छन् ।\nन्यायाधीश इश्वर आचार्यको इजलासले जिल्ला प्रहरी कार्यालय धनुषाका प्रहरी जवान बरुणकुमार साह र नितेशकुमार महतो तथा होटेल मधेश प्रदेशका कामदार धीरजकुमार दासलाई पुर्पक्षका लागि थुनामा पठाएको हो ।\nयही मुद्दाका अर्का अभियुक्त जनकपुर मुरलीचोकस्थित होटेल मधेश प्रदेश गेस्ट हाउसका सञ्चालक मोलवी साहव भन्ने अजिज राइन भने धरौटीमा छुटेका छन् । अदालतले उनलाई २ असोजमा ४ लाख धरौटी लिएर छाड्ने आदेश दिएको हो ।\nधनुषा धनौजी गाउँपालिकाकी १६ वर्षीया बालिकालाई गत १७ असारमा घरबाटै अपहरण गरी होटलमा लगेर जबरजस्ती करणी गरेको मुद्दाको मिसिलमा उल्लेख छ ।\nजनकपुरको पिडारीचोकस्थित होटेल सीएफसीमा दुई दिन र त्यसपछि १७ दिन मधेश प्रदेश गेस्ट हाउसमा बन्धक बनाएर होटेल सञ्चालकसहित प्रतिवादीहरूले जबरजस्ती करणी गरेको र ग्राहकबाट समेत पैसा लिएर जबरजस्ती करणी गर्न लगाएको मुद्दाको मिसिलमा छ ।\nअदालतको आदेशपत्रमा ‘प्रतिवादीहरूसँग पटकपटक फोन सम्पर्क भएको कल डिटेल र पीडितको स्वस्थ्य परीक्षण प्रतिवेदन समेतको आधारमा प्रतिवादीहरू अहिले नै कसुरदार होइनन् भन्ने नदेखिँदा पछि प्रमाण बुझ्दै जाँदा ठहरेबमोजिम हुनेगरी अदालतले तीनैजनालाई पुर्पक्षका लागि कारागार चलान गर्ने’ उल्लेख छ ।\nमुख्य अभियुक्त राइनलाई भने होटेल एन्ड मधेश प्रदेश गेस्ट हाउस केही महिनादेखि ठेक्कामा लगाएको करारको सम्झौताको प्रतिलिपी पेस गरेको आधारमा धरौटीमा छाड्ने आदेश दिएको देखिन्छ । राइनले ११ फागुन २०८१ मा उक्त होटेल शंकर साहलाई सञ्चालन गर्न दिएको सम्झौतापत्रको प्रतिलिपी पेस गरेको आदेशपत्रमा भनिएको छ ।\n‘….निज प्रतिवादीको नाउँमा मधेश प्रदेश होटल दर्ता रही निजले नै सञ्चालन गरेकोमा मिति २०८१/११/११ मा शंकरप्रसाद साहले सञ्चालन गर्ने भनी सम्झौता भएको सम्झौतापत्र, यी प्रतिवादीले पेस गरेको,’ आदेशमा लेखिएको छ, ‘..पछि प्रमाण बुझ्दै जाँदा ठहरेबमोजिम हुने गरी यी प्रतिवादी मोलची म भन्ने अजिज राइनबाट हाललाई नगद धरौटी चार लाख रुपैयाँ वा सो बराबरको जेथा जमानी दिए लिई तारेखमा राख्नू ।’\nआदेशमा प्रहरी प्रधान कार्यालय केन्द्रीय अनुसन्धान ब्यूरोले गरेको अनुसन्धानमा होटेलका कामदार धीरज दाससँग पटकपटक फोन सम्पर्क भएको कल डिटेल्समा देखिएको उल्लेख छ ।\nपीडित बालिकाले साउनमै धनुषा प्रहरीमा मानव बेचबिखन, ओसारपोसार र जबरजस्ती करणी मुद्दामा जाहेरी दिएकी थिइन् ।\nजसमा धनुषाको धनौजी गाउँपालिका-५ का ३० वर्षीय ताहिर राइन, होटेल मधेश प्रदेशका सञ्चालक मोलवी भन्ने अजिज राइन, पिडारीचोकस्थित होटेल सीएफसीका सञ्चालक कन्हैया मुखिया, होटलमा कार्यरत वर्ष २२ की अञ्जली महरा, प्रहरी जवानहरू वर्ष ३० का नितेशकुमार महतो, वर्ष ३५ का बरुणकुमार साह, प्रहरी भन्ने वर्ष ४० का राजा, मधेश प्रदेश होटलका कामदार वर्ष ३५ का धीरज दास, होटेलमा युवतीलाई शारीरिक व्यवसायीका लागि जबरजस्ती तयार पार्ने वर्ष २५ की मुस्कान खातुन, ताहिरका बुबा मुफिद राइनलाई प्रतिवादी बनाएर जाहेरी दिएकी थिइन् । जसमध्ये ४ जना पक्राउ गरेर प्रहरीले अदालतमा पेस गरेको थियो ।\nकसरी भयो घटना ?\nजाहेरीअनुसार २९ चैत २०८१ मा आमा खेतमा गएको बेला घर नजिकै पसल चलाउने स्थानीय ताहिर राइनले बालिकालाई विवाहको प्रलोभन देखाएका थिए । प्रलोभनमा पारेर अपहरण गरी जनकपुर ल्याएर आफूसहित अरुसँग पनि जबर्जस्ती करणी गराई होटलहरूमा बेचबिखन गरेको र पछि भागेर ज्यान जोगाएकी थिइन् ।\nत्यसपछि पीडित बालिकाले ३ जेठ २०८२ मा जिल्ला प्रहरी कार्यालय धनुषामा जाहेरी दिएकी थिइन् । तर सो जाहेरी उपर प्रहरीले समयमा सुनुवाइ नै गरेन । अभियुक्त ताहिर राइन विदेश भागे ।\nयस घटनापछि पीडित बालिका १७ असारमा बिहान अन्दाजी ४ बजे अपहरणमा परिन् । आफू बाख्रा बाँध्न घरबाट दैलोमा निस्किेको बेला गाडीमा पुगेका अञ्जली महरासहित तीनजनाले कपडाले आँखा बाँधेर अपहरण गरेको जाहेरीमा उल्लेख छ ।\nत्यसपछि उनीहरूले बालिकालाई सीएफसी होटलमा ल्याए । त्यहाँ ताहिर राइनका भिनाजु फिरोज राइन आइपुगे र केही व्यक्तिलाई फोन लगाए । केही समयपछि दुईजना प्रहरी जवान ड्रेसमै आइपुगे ।\nमलाई जाहेरी फिर्ता लेऊ भनी धम्की दिएर कुटपिट गरे । दुई रात त्यही होटलमा राखियो र दुई रात होटलका साहुजी र होटलका ग्राहकहरूले जबरजस्ती करणी गरे- पीडितको जाहेरी ।\nती प्रहरी बरुणकुमार साह र नितेश सिंह रहेको पछि खुल्यो । उनीहरुले ताहिर राइनविरुद्ध दिएको जाहेरी फिर्ता लिन धम्की दिए । दुई रात त्यही होटेलमा बन्धक बनाएर सञ्चालकसहितले जबरजस्ती करणी गरेको जाहेरीमा उल्लेख छ ।\n‘मलाई जाहेरी फिर्ता लेऊ भनी धम्की दिएर कुटपिट गरे । दुई रात त्यही होटलमा राखियो र दुई रात होटलका साहुजी र होटलका ग्राहकहरुले जबरजस्ती करणी गरे,’ जाहेरीमा उल्लेख छ ।\nतेस्रो दिन अञ्जली र ती दुई प्रहरीले जनकपुरधामको मुरलीचोकस्थित होटेल मधेश गेस्टहाउसमा लगेको र त्यहाँ आफूलाई प्रहरी भन्ने बरुण, नितेश र राज भन्नेले जबरजस्ती करणी गरेको जाहेरीमा उल्लेख छ । २० गते प्रहरी पोशाकमै राज भन्ने प्रहरी जवान पुगेर मुद्दा फिर्ता लिन धाकधम्कीसँगै आफूमाथि जबरजस्ती करणी गरेको पनि जाहेरीमा भनिएको छ ।\nप्रहरी जवान बरुण र नितेश प्रहरी ड्रेसमै पुगेर जबरजस्ती करणी गरेको बयान बालिकाको छ ।\n४ भदौ बिहान १०:०० बजे प्रहरी गएपछि आफूलाई जिल्ला प्रहरी कार्यालय र त्यसपछि महिला सेलमा ल्याएको अनि सोही दिन प्रहरीले आवर संसार सेभ हाउसमा पठाइदिएको जाहेरीमा उल्लेख छ ।\nउपचारपछि ११ भदौमा शान्ति पुनस्र्थापना केन्द्रमा जिम्मा लगाएको थियो । उनी अहिले त्यहीँ छिन् ।\nप्रहरीको बेवास्ता, प्रहरीकै संलग्नता\nमहिला अधिकारकर्मीका अनुसार बालिकासँग सुरुमा ताहिर राइनले गरेको घटनाको जाहेरी र पछिल्लो घटनाको जाहेरी प्रहरीले दर्ता गर्न मानेको थिएन । पछिल्लो घटनामा प्रहरीकै संलग्नता देखिएपछि जिल्ला प्रहरी कार्यालयले सकभर मिलाउने प्रयास गरेको थियो ।\n२९ चैतमा अपहरणमा परेकी बालिका ताहिरको पञ्जाबाट फुत्किएर जिल्ला प्रहरीको सम्पर्कमा पुगेकी थिइन् । तर प्रहरीले वास्ता गरेन । पछि सरकारी वकिल कार्यालयको निर्देशन र राष्ट्रिय मानव अधिकार आयोगको दबाबका कारण असारको पहिलो साता प्रहरीले जाहेरी दर्ता गर्यो । तर असार ११ गतेतिर ताहिर विदेश उडिसकेका छन् ।\nसुरुकै घटनामा प्रहरीको कमजोरीले पछिल्लो जघन्य घटना भएको जिल्ला सरकारी वकिलको कार्यालय धनुषाका प्रमुख अधिवक्ता विदुर कार्की बताउँछन् । ‘पहिलेकै जाहेरीमा हामीले दर्ता गर्न भनेर निर्देशन दियौं । फाइल पठाएर पटकपटक फोन गरेर दबाब दियौं । तर समयमा प्रहरीले अनुसन्धान र दर्ता गरेन । त्यसको कारण दोस्रो जघन्य प्रकृतिको घटना भएको देखिन्छ,’ उनले भने ।\nदोस्रो घटनामा प्रहरीकै संलग्नता भएपछि प्रहरी मिलाउने प्रयासमा थिए । सरकारी वकिलको कार्यालयले निर्देशन दिँदा पनि प्रहरीले जाहेरी दर्ता गर्न मानेको थिएन । ‘दोस्रो जाहेरीमा विभिन्न निकायले चासो लिएका थिए । हामीले पनि प्रहरीलाई पटकपटक दबाब दियौं । अनि जाहेरी दर्ता भयो,’ उनले भने ।\nसरकारी वकिल कार्यालयको निर्देशनलाई पनि प्रहरीले अटेर गर्न थालेपछि राष्ट्रिय मानव अधिकार आयोगले किन दर्ता नगरेको भनेर जवाफसहित प्रहरी प्रमुख नरहरि रेग्मीसहितका पाँच प्रहरीको जवाफ र बयान नै लिएको थियो ।\nदुईवटै मुद्दा दर्ता भएको छ । पहिलेका मुद्दाको प्रतिवादी फरार छन् । विदेश गए भन्ने सुनिरहेका छौं । इन्टरपोलमार्फत ल्याउँछौं-धनुषाका प्रहरी उपरीक्षक रेग्मी ।\nजबरजस्ती करणीमा संलग्न प्रहरीको सनाखतको लागि पत्र काटेर शंकास्पद पाँच प्रहरीलाई आयोगको कार्यालयमा झिकाइएको थियो । र, पीडितबाट सनाखतपछि आयोगले १९ साउनमा किन जाहेरी दर्ता नगरेको भन्दै पत्र काटेको थियो । २५ गते जाहेरी दर्ता भएको प्रहरीले आयोगलाई जानकारी गराएको थियो ।\nमानव अधिकार संरक्षणको कोणबाट प्रहरीको लापरबाही देखेपछि आयोगले त्यसमा पीडितको न्यायको लागि भूमिका खेलेको आयोगका जनकपुर कार्यालय प्रमुख बुद्धनारायण साहनीले बताए ।\nगम्भीर प्रकृतिको अपाराधमा धनुषा प्रहरीको भूमिका शंकास्पद देखिएपछि सीआईबीको केन्द्रीय टोलीले आएर समेत अनुसन्धान गरेको थियो ।\nएक महिला अधिकारकर्मीका अनुसार बालिकाकी आमा र मामालाई प्रभावमा पारेर होटेल सञ्चालक र प्रहरीले २० लाखमा मुद्दा मिलाउने प्रयास गरेका थिए । ती महिला अधिकारकर्मीका अनुसार बालिकाले आफूलाई चरम यातना र यौन शोषण गरेको भन्दै दोषीलाई कारबाहीको माग गरिन् ।\n‘बालिकाका मामा र आमासँग मिलाउने प्रयास गरिसकेका थिए । त्यसमा प्रहरीले समन्वयकारी भूमिका निर्वाह गरेको थियो । तर बालिकाले रुँदै कुनै पनि हालतमा आफूलाई न्याय चाहियो भनिरहिन्,’ ती अधिकारकर्मीले भनिन् ।\nदबाबपछि मात्र जिल्ला प्रहरी कार्यालय धनुषाले जाहेरी दर्ता गरेको थियो । त्यसपछि मधेश प्रदेशका होटेल सञ्चालक अजिज राइन, कामदार धीरजकुमार दास, प्रहरी जवान बरुण कुमार साह र नितेशकुमार महतोलाई पक्राउ गरी मुद्दा अगाडि बढाएको थियो ।\nयता, धनुषाका प्रहरी उपरीक्षक रेग्मीले पहिलो र दोस्रो जाहेरी दर्ता गरेर समयमै प्रहरीले आफ्नो भूमिका निर्वाह गरेको बताए ।\n‘दुईवटै मुद्दा दर्ता भएको छ । पहिलेका मुद्दाको प्रतिवादी फरार छन् । विदेश गए भन्ने सुनिरहेका छौं । इन्टरपोलमार्फत ल्याउँछौं,’ उनले भने ।\nबन्धक\nबलात्कार\nलेखक\nशैलेन्द्र महतो\nमहतो अनलाइनखबरका जनकपुर संवाददाता हुन् ।\nलेखकको सबै आर्टिकल\nयो खबर पढेर तपाईलाई कस्तो महसुस भयो ?\nखुसी\nदुःखी\nअचम्मित\nउत्साहित\nआक्रोशित\nप्रतिक्रिया\nभर्खरै\nपुराना\nलोकप्रिय\nप्रतिक्रिया दिनुहोस्\nLogin to comment\nRemenber me\nForgot password?\nLogin\nखाता खोल्नु भएको छैन ?\nसाइनअप गर्नुहोस्\nवा इमेल/सोसल मिडियामार्फत् लगइन गर्नुहोस्\nGoogle\nTwitter\nForgot Password?\nSend Password Reset Link\nBack\n+\nप्रतिक्रिया\n4\nप्रतिक्रिया\nHot Properties\nBudhanilkantha\nHouse on sale at Budhanilkantha\nRs. 4.25 Cr\nTotal Amount\nImadol\nDuplex House for sale at Imadol\nRs. 3.35 Cr\nTotal Amount\nImadol\nHouse for Sale at Imadol\nRs. 2.7 Cr\nTotal Amount\nSukedhara\nBungalow House for sale at Sukedhara\nRs. 5.9 Cr\nTotal Amount\nChunikhel\nHouse for sale at Chunikhel\nRs. 3.8 Cr\nTotal Amount\nTikathali\nDuplex House for sale at Tikathali\nRs. 2.45 Cr\nTotal Amount\nHattigaunda\nHouse for rent at Hattigaunda\nRs. 3.5 Lac\nPer Month\nBudhanilkantha\nHouse for rent at Budhanilkantha\nRs. 1.3 Lac\nPer Month\nSwoyambhu\nHouse for rent at Swoyambhu\nRs. 75000\nPer Month\nTikathali\nHouse on rent at Tikathali\nRs. 40000\nPer Month\nसम्बन्धित खबर\nभारतमा बन्धक बनाइएका ५८ नेपाली युवाको उद्धार\nभारतमा बन्धक भएका ३५ नेपालीको उद्धार\nट्रेन्डिङ\nAdvertisment\nसिफारिस\nआउने दिनका चिन्ताहरू\nजेनजी आन्दोलन स्वार्थी समूहको कब्जामा पर्यो, प्रत्यक्ष निर्वाचित कार्यकारी नभए फेरि सडकमा आउँछौं\nसिनेमाको दृश्य झैं फेरिएको महावीरको भूमिका\nशिक्षकको विकल्प एआई बनाउन काम गरिरहेका चिनियाँ उद्यमीको कथा\nगण्डकीका नेताले संविधानमाथि प्रहार देखे, नेतृत्व सुध्रिनुपर्ने देखेनन्\nजेन-जी विद्रोह : क्रान्ति कि प्रतिक्रान्ति ?\n‘कमजोरीको प्रतिरक्षा गरेर पार्टी खरानी हुनदिन्नौं, नयाँ शिराबाट एमालेलाई अघि बढाउँछौं’\nधेरै कमेन्ट गरिएका",
  "description": "८ असोज, जनकपुरधाम । धनुषा जिल्ला अदालतले अपहरण, शरीर बन्धक तथा जबर्जस्ती करणी मुद्दाका तीनजना अभियुक्तलाई पुर्पक्षका लागि कारागार पठाउने आदेश दिएको छ । कारागार चलान हुनेमा दुईजना प्रहरी जवानसमेत छन् ।\r\nन्यायाधीश इश्वर आचार्यको इजलासले …",
  "domain": "onlinekhabar.com",
  "enhanced": true,
  "fetched_at": "2025-09-24T20:38:31.090674Z",
  "id": "ddd7df7de55ca07bb7dc0ac382f44cc0b59e0a5aaa6cc6c86fc41aeffdb2d0ad",
  "images": [
    "https://www.onlinekhabar.com/wp-content/themes/onlinekhabar-2021/img/ok-utsahit.png",
    "https://www.onlinekhabar.com/wp-content/themes/onlinekhabar-2021/img/ok-akroshit.png",
    "https://www.onlinekhabar.com/wp-content/uploads/2025/09/Rape-janakpur-1.png",
    "https://www.nepalhomes.com/public/400-300/media/8112CE90F903D33-WhatsApp-Image-2025-08-12-at-02.29.31-1.jpeg",
    "https://www.onlinekhabar.com/wp-content/uploads/2025/09/Mahabir-pun-shikshyamantri-270x170.jpg",
    "https://www.nepalhomes.com/public/400-300/media/191252A83B7BAD5-IMG-20250814-WA0002.jpg",
    "https://www.onlinekhabar.com/wp-content/uploads/2025/09/Miraj-dhugana-nepal2-270x170.jpg",
    "https://www.nepalhomes.com/public/400-300/media/99F14CC7502F1BF-IMG_3696.jpg",
    "https://www.nepalhomes.com/public/400-300/media/DF67A8E70922A91-WhatsApp-Image-2025-08-12-at-02.06.16-1.jpeg",
    "https://www.nepalhomes.com/public/400-300/media/CE2844DD4865D11-FB_IMG_1755162717914.jpg",
    "https://www.onlinekhabar.com/wp-content/uploads/2025/06/nepal-ambessy-india-768x427.jpg",
    "https://www.onlinekhabar.com/wp-content/uploads/2025/09/GenZ-Graphics-270x170.jpeg",
    "https://www.onlinekhabar.com/wp-content/uploads/2025/06/uddar-768x427.jpg",
    "https://www.nepalhomes.com/public/400-300/media/F875E4DA4B88C23-IMG-20250817-WA0018.jpg",
    "https://www.nepalhomes.com/public/400-300/media/600475AD653A8C1-IMG_20250808_121347.jpg",
    "https://www.onlinekhabar.com/wp-content/uploads/2025/09/gamdaki-province-leader-270x170.png",
    "https://www.onlinekhabar.com/wp-content/uploads/2025/02/Baburam-bhattrai-3-270x170.jpg",
    "https://www.onlinekhabar.com/wp-content/themes/onlinekhabar-2021/img/ajax-loader.gif",
    "https://www.nepalhomes.com/_next/static/media/logo.b90ba8bc.svg",
    "https://www.onlinekhabar.com/wp-content/uploads/2025/09/Janakpur-hotel.jpg",
    "https://www.onlinekhabar.com/wp-content/uploads/2022/09/Shailendra-Mahato-1-270x170.jpg",
    "https://www.onlinekhabar.com/wp-content/themes/onlinekhabar-2021/img/ok-khusi.png",
    "https://www.nepalhomes.com/public/400-300/media/450B9944378ED6A-WhatsApp%20Image%202025-08-11%20at%2017.56.01%20(1)Insert%20Rename%20Macros.jpeg",
    "https://www.nepalhomes.com/public/400-300/media/1FB8CB8DBEAD4C4-WhatsApp%20Image%202025-08-12%20at%2016.44.32Insert%20Rename%20Macros.jpeg",
    "https://www.onlinekhabar.com/wp-content/uploads/2025/09/AI-kranti-270x170.jpg",
    "https://www.onlinekhabar.com/wp-content/themes/onlinekhabar-2021/img/comment-blue.png",
    "https://www.onlinekhabar.com/wp-content/uploads/2025/09/Gokarna-Bista-3-270x170.jpg",
    "https://www.onlinekhabar.com/wp-content/themes/onlinekhabar-2021/img/ok-achammit.png",
    "https://www.onlinekhabar.com/wp-content/themes/onlinekhabar-2021/img/clock-icon.png",
    "https://www.nepalhomes.com/public/400-300/media/92CE4E15F55DEE5-IMG_3423.jpg",
    "https://www.onlinekhabar.com/wp-content/plugins/ok-user-manager/img/ajax-loader.gif",
    "https://www.onlinekhabar.com/wp-content/themes/onlinekhabar-2021/img/ok-dukhi.png"
  ],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "१९ दिन होटलमा बन्धक बनाएर बालिका बलात्कारको यो दर्दनाक घटना "
          ],
          [
            "og:url",
            "https://www.onlinekhabar.com/2025/09/1771686/this-is-the-tragic-incident-of-a-girl-being-held-hostage-in-a-hotel-for-19-days-and-raped"
          ],
          [
            "og:description",
            "८ असोज, जनकपुरधाम । धनुषा जिल्ला अदालतले अपहरण, शरीर बन्धक तथा जबर्जस्ती करणी मुद्दाका तीनजना अभियुक्तलाई पुर्पक्षका लागि कारागार पठाउने आदेश दिएको छ । कारागार चलान हुनेमा दुईजना प्रहरी जवानसमेत छन् ।\r\nन्यायाधीश इश्वर आचार्यको इजलासले …"
          ],
          [
            "og:image",
            "https://www.onlinekhabar.com/wp-content/uploads/2025/09/Rape-janakpur-1.png"
          ],
          [
            "og:type",
            "article"
          ],
          [
            "og:site_name",
            "Online Khabar"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "१९ दिन होटलमा बन्धक बनाएर बालिका बलात्कारको यो दर्दनाक घटना "
            ],
            [
              "og:url",
              "https://www.onlinekhabar.com/2025/09/1771686/this-is-the-tragic-incident-of-a-girl-being-held-hostage-in-a-hotel-for-19-days-and-raped"
            ],
            [
              "og:description",
              "८ असोज, जनकपुरधाम । धनुषा जिल्ला अदालतले अपहरण, शरीर बन्धक तथा जबर्जस्ती करणी मुद्दाका तीनजना अभियुक्तलाई पुर्पक्षका लागि कारागार पठाउने आदेश दिएको छ । कारागार चलान हुनेमा दुईजना प्रहरी जवानसमेत छन् ।\r\nन्यायाधीश इश्वर आचार्यको इजलासले …"
            ],
            [
              "og:image",
              "https://www.onlinekhabar.com/wp-content/uploads/2025/09/Rape-janakpur-1.png"
            ],
            [
              "og:type",
              "article"
            ],
            [
              "og:site_name",
              "Online Khabar"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-24T16:32:28Z",
  "source": "अनलाइनखबर",
  "store_path": "_store/dd/ddd7df7de55ca07bb7dc0ac382f44cc0b59e0a5aaa6cc6c86fc41aeffdb2d0ad.json",
  "title": "१९ दिन होटलमा बन्धक बनाएर बालिका बलात्कारको यो दर्दनाक घटना",
  "url": "https://www.onlinekhabar.com/2025/09/1771686/this-is-the-tragic-incident-of-a-girl-being-held-hostage-in-a-hotel-for-19-days-and-raped",
  "version": 1
}