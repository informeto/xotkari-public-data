{
  "author": "मानदत्त रावल :: जेन–जी आन्दोलन : सुशासन खोज्दा सन्तोषले गुमाए आखाँका दुवै नानी",
  "content": "जेन–जी आन्दोलन : सुशासन खोज्दा सन्तोषले गुमाए आखाँका दुवै नानी\n-\nमानदत्त रावल\n|\n                                                    जुम्ला, असोज ९\nA\n+\nA\nA\n-\nजेन–जी आन्दोलनका क्रममा घाइते भएका सन्तोष बोहोरा जीवन र मृत्युको दोबाटोमा अस्पतालको आईसीयूमा छटपछाइरहेका छन् । २६ वर्षीय बोहोरा सुर्खेतको वीरेन्द्रनगर नगरपालिका–२, ठौरी निवासी हुन् ।\nआन्दोलनका क्रममा वीरेन्द्रनगर– ७, इत्राममा २४ भदौमा प्रहरीले चलाएको गोली दाहिने आँखामा लागेर उनी घाइते भए । अहिले उनको नेपालगञ्ज शिक्षण अस्पतालमा उपचार भइरहेको छ । चिकित्सकका अनुसार उनका दुवै आँखाका नानी गुमेका छन् । अब उनी अरुको सहाराबिना बाँच्न सक्ने अवस्था छैन । उनलाई खाना खान र उठबस गर्न पनि समस्या भएको छ । परिवारका अनुसार, उनको अस्पतालभित्रको सम्पूर्ण खर्च अस्पताल प्रशासनले निःशुल्क गरे पनि अस्पतालभित्र नपाइने औषधि, आवश्यक रगत बाहिरबाट किनेर ल्याउँदा आर्थिक समस्या झेल्नुपरेको छ ।\nसन्तोषको परिवारको आर्थिक अवस्था कमजोर छ । घरमा ५ कट्ठा जमिन र एउटा घर मात्रै छ । उनी बेरोजगार थिए र क्रोएसिया जानका लागि ३ लाख रुपैयाँ म्यानपावरलाई बुझाइसकेका थिए । आन्दोलनका क्रममा यस्तो घटना भएको जानकारी मेनपावरलाई गराएपछि उक्त रकम फिर्ता दिएको पत्नी निर्मलाले बताइन् ।\nनिर्मलाले भेटेनरी पढेकी छन् तर जागिर छैन । सुशासन, भष्टाचारविरुद्धको आन्दोलनका कारण सन्तोषको अवस्था यस्तो भयो । पति, छोरी र सासूससुराको जिम्मेवारी आफूमा आइपरेकाले रोजगारी र घाइतेको पालनपोषणका लागि उचित व्यवस्था गरिदिन सरकारसँग उनको माग छ ।\nआन्दोलनकै क्रममा २४ भदौमा सुर्खेतको वीरेन्द्रनगर नगरपालिका– ७, इत्राममा दिउँसो ३ बजे प्रहरीले चलाएको गोली घाँटी र हातमा लागेर २१ वर्षीय दिलबहादुर खत्री घाइते भए । दैलेखको दुल्लु नगरपालिका– ५, रिजु घरभई हाल सुर्खेतको वीरेन्द्रनगर नगरपालिका– ३, एरिचोकमा बस्दै आएका उनी कोरिया जानका लागि भाषा सिक्दै थिए । घाइते खत्री अहिले कर्णाली प्रदेश अस्पतालमा उपचार भई घर फर्किएका छन् । उनको उपचार अस्पतालले निःशुल्क गरेको छ ।\nसुशासनको माग गर्दै सुरु भएको जेन–जी आन्दोलनले कर्णाली प्रदेश पनि अछुतो रहेन । आन्दोलनका क्रममा भएका हिंसात्मक घटनाले सरकारी र निजी सम्पत्तिमा ठूलो क्षति पुगेको छ । आन्दोलनमा भएको तोडफोड र आगजनीका घटनाहरूको अभिलेख इन्सेक कर्णाली प्रदेश कार्यालयले गरिरहेको छ ।\nअभिलेखअनुसार आन्दोलनका क्रममा कर्णाली प्रदेशमा ३५ जना घाइते भएका छन् । घाइतेहरूमध्ये १८ जनालाई गोली लागेको इन्सेक कर्णाली प्रदेश कार्यालय सुर्खेतका संयोजक नारायण सुवेदीले बताए । साथै, आन्दोलनका क्रममा सरकारी कार्यालय, राजनीतिक दलका कार्यालय, निजी घर र सवारीसाधनहरूमा क्षति पुगेको छ । कर्णाली प्रदेशमा २९ वटा सरकारी कार्यालय, २० वटा राजनीतिक दलका पार्टी कार्यालय भवन र आठवटा घरमा आजगनी तथा तोडफोड गरिएको छ । साथै, १३ वटा सरकारी गाडी, १९ वटा मोटरसाइकल, दमकल, एम्बुलेन्स, शववाहन, डोजर, ट्याम्पु र व्यक्तिगत गाडीहरू समेतमा आगजनी गरियो ।\nसबैभन्दा बढी सुर्खेतमा क्षति\nजेन–जी समूहले गरेको आन्दोलनका क्रममा सुर्खेतमा मात्रै २१ करोड रुपैयाँभन्दा बढीको सरकारी सम्पत्ति क्षति भएको छ । क्षति मूल्यांकन समितिमा प्राप्त भएको विवरणका आधारमा २१ करोड १९ लाख ६९ हजार ३ सय ४५ रुपैयाँबराबरको सरकारी सम्पत्ति क्षति भएको हो । यो क्षति राजनीतिक दलका कार्यालय र निजी घरबाहेकको हो ।\nजिल्ला प्रशासन कार्यालय सुर्खेतको तथ्यांकअनुसार संघीय सरकारका कार्यालय, प्रदेश सरकारका कार्यालय र स्थानीय तहका कार्यालयमा भएको भौतिक संरचना, उपकरणलगायतका क्षतिको विवरण उल्लेख छ । सबैभन्दा धेरै क्षति वीरेन्द्रनगर नगरपालिकाको भएको छ ।\nवीरेन्द्रनगर नगरपालिकाको कार्यालय, १ नम्बरदेखि १२ नम्बरसम्मका वडा कार्यालय र सिटी हलसमेत गरी ११ करोड रुपैयाँभन्दा बढीको क्षति भएको नगरपालिकाका सूचना प्रविधि शाखाका प्रमुख डिल भण्डारीले बताए । सबै क्षतिको मूल्यांकन गरी करिब ११ करोडजति आएको उनको भनाइ छ ।\nकर्णाली प्रदेशसभा सचिवालयको बढी क्षति भएको छ । यहाँ ३ करोड ९४ लाख १६ हजार ३ सय ९४ रुपैयाँबराबरको क्षति भएको छ । कार्यालयमा भवन तथा कोठा, फर्निचर तथा फिक्चर्स, कम्प्युटर तथा इलेक्ट्रोनिक्स, सवारीसाधन तथा खर्च भएर जाने सामानहरू क्षति भएका छन् ।\nनापी कार्यालयको दुई करोड ६३ लाख ६० हजार ९ सय ९० रुपैयाँको क्षति भएको छ । यी कार्यालयमा पनि भवन तथा कोठा, फर्निचर, सवारीसाधनलगायतका महत्त्वपूर्ण कागजात नष्ट भएका छन् । प्रदेश लेखा नियन्त्रक कार्यालयको १ करोड ३२ लाख १६ हजार ६१ रुपैयाँबराबरको क्षति भएको विवरण प्राप्त भएको छ । यसमा सरकारी कागजात, सवारीसाधन, कम्प्युटर, फर्निचर र भवन तथा कोठा क्षतिग्रस्त भएका छन् ।\nत्यसै गरी, मुख्यमन्त्री तथा मन्त्रिपरिषद्को कार्यालय र मुख्यमन्त्रीनिवाससमेतको गरी १ करोड ७९ हजार रुपैयाँबराबरको क्षति भएको छ । मुख्य न्यायाधिवक्ताको कार्यालयको १ करोड १४ लाख ६० हजारबराबरको क्षति भएको छ । जिल्ला समन्वय समितिको ४ लाख ३ हजार, सडक डिभिजन कार्यालयको २ लाख ४ हजार, भेरी कोरिडोर सिँचाइ तथा नदी व्यवस्थापन आयोजनाको ६० हजार, भेरी बबई डाइभर्सन बहुउद्देश्यीय आयोजनाको ४ लाख १० हजार र सामाजिक विकास मन्त्रालयको ३ लाख ५९ हजार ९ सयबराबरको क्षति भएको छ ।\nवीरेन्द्रनगर नगरपालिकाका प्रमुख प्रशासकीय अधिकृत लक्ष्मीप्रसाद बाँस्कोटाले पालिका र पालिकाअन्तर्गतका संरचनाको क्षतिको मूल्यांकन गरेर पठाइएको बताए । आन्दोलनका क्रममा सुर्खेतमा पाँचवटा राजनीतिक दलका कार्यालय, आठवटा निजी घर र २८ वटा सरकारी संरचना गरी कुल ४४ वटा भौतिक संरचना तोडफोड तथा आगजनीमा क्षतिग्रस्त भएका छन् ।\nसरकारले जिल्ला प्रशासन कार्यालयका सहायक प्रमुख जिल्ला अधिकारीको संयोजकत्वमा क्षति मूल्यांकन समिति गठन गरेको थियो । सुर्खेतका प्रमुख जिल्ला अधिकारी जगदीश्वर उपाध्यायले सरकारी कार्यालयको क्षतिको विवरण संकलन गर्ने काम अन्तिम चरणमा पुगेको बताउँदै अब निजी घर तथा राजनीतिक दलका कार्यालयको क्षतिको मूल्यांकन हुने तयारी भइरहेको बताए ।\nजुम्लामा करिब डेढ करोडबराबरको क्षति\nकर्णाली प्रदेश राजधानी सुर्खेतपछि दोस्रो ठूलो शहर जुम्लामा पनि जेन–जी पुस्ताको आन्दोलनसँगै भएको तोडफोड र आगजनीले करिब डेढ करोड रुपैयाँभन्दा बढीको क्षति भएको छ । २४ भदौमा भएको आन्दोलनमा चन्दननाथ नगरपालिकासहित नेपाली कांग्रेस, नेकपा एमाले, नेकपा माओवादी केन्द्र, राष्ट्रिय प्रजातन्त्र पार्टी र नेपाल मजदुर किसान पार्टीका कार्यालयमा आन्दोलनकारीले तोडफोड आगजनी गरेका थिए । आन्दोलनमा चन्दननाथ नगरपालिकाका १७ वटा सवारीसाधनमा तोडफोड तथा आगजनी गरिएको थियो ।\nपार्टी कार्यालय तथा चन्दननाथ नगरपालिकामा तोडफोड तथा आगजनी गरी कुल १ करोड २८ लाख रुपैयाँबराबरको क्षति भएको छ । चन्दननाथका १७ वटा सवारीमध्य छवटा चारपांग्रो सवारी पूर्ण रूपमा तोडफोड गरिएको थियो भने ११ वटा मोटरसाइकलमध्ये छवटामा आगजनी गरिएको थियो ।\nचन्दननाथ नगरपालिकाले आगजनी र तोडफोडले झण्डै १ करोडको क्षति भएको जनाएको छ । एकीकृत सेवा कार्यालयका सामग्री, १७ वटा सवारीसाधन, भवनका झ्याल–ढोलालगायतमा भएको तोडफोड र आगजनीले कुल ९८ लाख ७३ हजार ३ सय ८३ रुपैयाँबराबरको क्षति भएको चन्दननाथ नगरपालिकाका प्रमुख प्रशासकीय अधिकृत टेकबहादुर बुढथापाले बताए ।\nबुढथापाका अनुसार सबैभन्दा बढी ७९ लाख ७३ हजार मूल्यबराबरका सवारीसाधनमा क्षति भएको छ । त्यस्तै, मेसिनरी तथा कार्यालयका सामग्रीहरू १३ लाख र अन्य ६ लाखबराबरको भौतिक संरचनामा क्षति भएको उनले जानकारी दिए ।\nनगर प्रमुख राजुसिंह कठायतले जेन–जी आन्दोलनका नाममा नगरपालिकाले ठूलो क्षतिको सामना गर्नुपरेको बताए । उनले भने, ‘कार्यालयका कुनै पनि झ्याल, ढोकाका सिसा छैनन् । सवारीसाधनमा उत्तिकै तोडफोड छ । कार्यालय प्रवेश गर्दा नै उदेक लागेर आउने गर्छ ।’\nनगरपालिकाले संकलन गरेको विवरणअनुसार दमकल, एम्बुलेन्स, शववाहन, डोजर, महिन्द्रा जिप, हाइलेक्स कार र स्कारपियोमा समेत तोडफोड भएको थियो । प्रदर्शनकारीहरूले घन, साबेल र ढुंगाले तोडफोड गरेका थिए । ११ वटा मोटरसाइकल र स्कुटरमा तोडफोड भएको थियो । यसैगरी, कार्यालयभित्र रहेका डेस्कटप कम्प्युटर, एलसीडी, एकीकृत सेवा प्रणालीको टोकन मेसिन, डिजिटल नागरिक बडापत्र, प्रिन्टर, वाटर डिस्पेन्सर, फर्निचर, नगर प्रहरीका सामग्रीलगायत पूर्ण रूपमा नष्ट भएका छन् ।\nत्यसैगरी, आगजनी र तोडफोडपछि नेकपा एमाले जुम्लाको पार्टी कार्यालयमा १८ लाखको क्षति भएको पार्टी सचिव मानबहादुर खत्रीले बताए । आगजनी र तोडफोडपछि कार्यालय पूर्ण रूपमा ध्वस्त भएको छ । आगलागीबाट फर्निचर, डेस्कटप कम्प्युटर, ल्यापटप– २ थान, स्क्यानर, कुर्सी, किताब (१६ हजार थान), कुर्ची २५० थान, दराज– ७, फोटोकपी मेसिन– १, टेबुल ८ वटालगायत झ्यालढोका गरी १८ लाख रुपैयाँबराबरको क्षति भएको पार्टी सचिव खत्रीले जानकारी दिए । पार्टी कार्यकर्ताबाट सहयोग संकलन गरी कार्यालय पुनर्निर्माण गरिने उनले बताए ।\nत्यसैगरी, नेपाली कांग्रेस पार्टी कार्यालय जुम्लाको ८ लाखबराबरको क्षति भएको उपसभापति कार्मा बुढाले बताए । उनका अनुसार १५० कुर्सी, सोफा, झ्यालढोका, टेबुल सबै जलेर नष्ट भएका छन् भने राष्ट्रिय प्रजातन्त्र पार्टीको कार्यालयमा आगलागीबाट ३ लाख ५० हजारबराबरको क्षति भएको छ । २०६०/६१ देखिका महत्त्वपूर्ण कागजातसहित फर्निचर जलेर नष्ट भएको पार्टी अध्यक्ष वेदबहादुर शाहीले बताए ।\nसाथै, नेकपा माओवादी केन्द्र र नेपाल मजदुर किसान पार्टीको कार्यालयमा आंशिक मात्र क्षति भएको छ । नेमकिपाको पार्टी कार्यालयबाट बोर्ड मात्रै निकालेका छन् । माओवादीको पार्टी कार्यालयमा कुनै क्षति नभएको पार्टी सचिव नवीन शर्माले बताए ।\nकालीकोटमा आन्दोलनकारीहरूले नेपाली कांग्रेस, नेकपा एमाले, नेकपा माओवादी केन्द्र, रास्वपा, समाजवादी, नेमकिपा र राप्रपाका गरी सातवटा पार्टी कार्यालयमा तोडफोडसँगै आगजनी गरेका छन् ।\nमुगुमा आन्दोलनकारीहरूले नेपाली कांग्रेस र नेकपा एमालेको पार्टी कार्यालय तोडफोड गरेका छन् । उनीहरूले छायाँनाथ रारा नगरपालिकामा नगर प्रमुखको कार्यकक्षभित्र पसेर राष्ट्रपति र प्रधानमन्त्रीको फोटो निकालेर जलाएका थिए । त्यसैगरी, २४ भदौमै डोल्पाको त्रिपुरासुन्दरी नगरपालिका– १, त्रिपुराकोट बगरस्थित नेपाली कांग्रेस नगर समितिको कार्यालय रहेको स्थानीयको घरमा आन्दोलनकारीले ढुंगामुढा हानेर तोडफोड गरेका थिए ।\nआन्दोलनका क्रममा भएको हिंसात्मक घटनाले जनजीवन र सम्पत्तिमा व्यापक क्षति पुगेको छ । नागरिकहरूमा असुरक्षा महसुस भइरहेको छ भने, उनीहरूको दैनिक जीवन र व्यवसाय प्रभावित भएको छ । सरकार र सम्बन्धित निकायहरूले पीडित परिवारहरूको उचित राहत र उपचारको व्यवस्था गर्दै शान्ति सुरक्षा र न्यायका लागि कदम चाल्न आवश्यक रहेको पीडितहरूको माग छ ।\nप्रकाशित मिति: बिहीबार, असोज ९, २०८२\n२०:४१\nमानदत्त रावल\nप्रतिक्रिया दिनुहोस्\nसमाचार\nगुण्डुबाट ओलीले भने– देश बचाउनु छ\nगुण्डुबाट ओलीले भने– देश बचाउनु छ\n1 min read\nराजनीति\nनारायणकाजीलाई व्यंग्य गर्दै दाहालले भने– धर्मगुरुका खुट्टा ढोगेर अध्यक्ष पाइँदैन\nनारायणकाजीलाई व्यंग्य गर्दै दाहालले भने– धर्मगुरुका खुट्टा ढोगेर अध्यक्ष पाइँदैन\n2 min read\nराजनीति\nओम शर्माले प्रचण्डका झोलेहरू भनेपछि माओवादी बैठकमा बबण्डर\nओम शर्माले प्रचण्डका झोलेहरू भनेपछि माओवादी बैठकमा बबण्डर\n2 min read\nहाम्रो छनौट\nराजनीति\nआप्रवासी श्रम प्रणालीको अर्थ-राजनीति\nजबसम्म श्रम गन्तव्यको रोजगारदाता र त्यहाँको अर्थतन्त्रले बिनाकुनै लगानी सस्तो श्रम पाउने, अनि पेन्सनलगायत सामाजिक सुरक्षाको प्रत्याभूति दिनु नपर्ने अवस्था रहन्छ, यो शोषणकारी आप्रवासी श्रम प्रणाली चली नै रहन्छ ।\n13 min read\nसमाचार\nसीडीओले थुनेको त्यो घटना, जसले महावीर पुनलाई अमेरिकासम्म मात्रै पुर्‍याएन, मन्त्रीसमेत बनायो\nमहावीरले बाल्यकाल बाजेसँग बिताएका थिए । उनका बाजे भेडागोठमा बस्थे ।\n8 min read\nसमाचार\nपुरुष पनि महिनावारी हुन्छन् !\n16 min read\nराजनीति\nनयाँ पार्टी निर्माण र पुराना पुनर्निर्माणको चुनौती\nसैद्धान्तिक–वैचारिक आधार कमजोर भएको पार्टी र नैतिक धरातल कमजोर तथा उग्र महत्त्वाकांक्षा भएको विवादित पात्र नेतृत्वमा पुग्यो भने सम्भावना भएको पार्टी पनि कसरी धराशायी हुन्छ भन्ने ज्वलन्त उदाहरण रास्वपा हो ।\n19 min read\nभर्खरै\nविशेष महाधिवेशनले समस्या सुल्झाउँदैन, मंसिरमै नियमित महाधिवेशन गरौँ : भूपेन्द्रजंग शाही\n3 min read\nकांग्रेसको नेतृत्व परिवर्तनबारे के गर्दै छन् शेखर ?\n2 min read\nगुण्डुबाट ओलीले भने– देश बचाउनु छ\n1 min read\nजेन–जी आन्दोलन : सुशासन खोज्दा सन्तोषले गुमाए आखाँका दुवै नानी\n12 min read\nनिवर्तमान गृहमन्त्री रमेश लेखकलाई मातृ शोक\n1 min read\nलोकप्रिय\nमन्त्री बन्दै महावीर पुन\n1 min read\nपाँच मन्त्रीको नाम सिफारिस गरिएपछि शीतलनिवासमा फोन– अहिले नै नियुक्त नगर्नू\n1 min read\nनेपालमा स्नाइपरहरू : बंगलादेशजस्तै प्रदर्शनकारीलक्षित आक्रमणको भयावह पुनरागमन\n9 min read\nराष्ट्रपति र सेनापतिलाई ओलीले भनेका थिए– संसद विघटन नगर्नू, प्रचण्ड र देउवालाई पनि सोध्नू\n2 min read\nमुख्य सचिव एकनारायण अर्याल पनि मन्त्रीको दौडमा, अर्याल भन्छन्-बेकारकाे हल्ला\n3 min read\nविचार\nदण्डहीनताको अन्त्य गर्न तत्कालीन सरकार र आन्दोलनकारीलाई न्यायको कठघरामा उभ्याऊ\n10 min read\nआप्रवासी श्रम प्रणालीको अर्थ-राजनीति\n13 min read\nसांकेतिक भाषाको अन्तर्राष्ट्रिय दिवस : अधिकार र समावेशिता\n14 min read\nब्लग\nपुनर्गठन : पुरानालाई सम्मान, युवालाई नेतृत्व\n9 min read\nजेन–जी आन्दोलन : अब जनतामा कसरी जाने ?\n18 min read\nजेन-जीलाई आग्रह: नेपालमै पढौँ, नेपालमै काम गरौँ र नेपालीलाई फर्काऔँ !\n4 min read\nशिक्षा\nप्रदर्शनकारीको तोडफोड र आगजनीका कारण युलेन्स स्कुलमा १ अर्ब २५ करोड बराबरको क्षति\n4 min read\nएउटा गतिलो टिम बनाउने काममा व्यस्त छु, केही दिन फोन नगर्नुहोला– शिक्षामन्त्री पुन\n1 min read\nतीन महिनाभित्र परीक्षाफल सार्वजनिक नगर्ने विश्वविद्यालयकाे अनुदान राेक्का गर्न शिक्षामन्त्रीकाे निर्देशन\n1 min read",
  "description": "जेन–जी आन्दोलनका क्रममा घाइते भएका सन्तोष बोहोरा जीवन र मृत्युको दोबाटोमा अस्पतालको आईसीयूमा छटपछाइरहेका छन् । २६ वर्षीय बोहोरा सुर्खेतको वीरेन्द्रनगर नगरपालिका–२, ठौरी निवासी हुन् ।\r\n\r\nआन्दोलनका क्रममा वीरेन्द्रनगर– ७, इत्राममा २४ भदौमा प्रहरीले चलाएको गोली दाहिने आँखामा लागेर उनी घाइते भए । अहिले उनको नेपालगञ्ज शिक्षण अस्पतालमा उपचार भइरहेको छ । चिकित्सकका...",
  "domain": "shilapatra.com",
  "enhanced": true,
  "fetched_at": "2025-09-25T16:47:26.111526Z",
  "id": "642df04749fc1d3ab361c4aaf9b691805b8c1b438e392059975ae71f01729fdb",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "जेन–जी आन्दोलन : सुशासन खोज्दा सन्तोषले गुमाए आखाँका दुवै नानी"
          ],
          [
            "og:url",
            "https://shilapatra.com/detail/168613/"
          ],
          [
            "og:description",
            "जेन–जी आन्दोलनका क्रममा घाइते भएका सन्तोष बोहोरा जीवन र मृत्युको दोबाटोमा अस्पतालको आईसीयूमा छटपछाइरहेका छन् । २६ वर्षीय बोहोरा सुर्खेतको वीरेन्द्रनगर नगरपालिका–२, ठौरी निवासी हुन् ।\r\n\r\nआन्दोलनका क्रममा वीरेन्द्रनगर– ७, इत्राममा २४ भदौमा प्रहरीले चलाएको गोली दाहिने आँखामा लागेर उनी घाइते भए । अहिले उनको नेपालगञ्ज शिक्षण अस्पतालमा उपचार भइरहेको छ । चिकित्सकका..."
          ],
          [
            "og:image",
            "https://shilapatracdn.de/uploads/posts/Santosh-Bohora-Injurd-JN-G-(1)-1758812114.jpg"
          ],
          [
            "og:type",
            "article"
          ],
          [
            "og:site_name ",
            "जेन–जी आन्दोलन : सुशासन खोज्दा सन्तोषले गुमाए आखाँका दुवै नानी"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "जेन–जी आन्दोलन : सुशासन खोज्दा सन्तोषले गुमाए आखाँका दुवै नानी"
            ],
            [
              "og:url",
              "https://shilapatra.com/detail/168613/"
            ],
            [
              "og:description",
              "जेन–जी आन्दोलनका क्रममा घाइते भएका सन्तोष बोहोरा जीवन र मृत्युको दोबाटोमा अस्पतालको आईसीयूमा छटपछाइरहेका छन् । २६ वर्षीय बोहोरा सुर्खेतको वीरेन्द्रनगर नगरपालिका–२, ठौरी निवासी हुन् ।\r\n\r\nआन्दोलनका क्रममा वीरेन्द्रनगर– ७, इत्राममा २४ भदौमा प्रहरीले चलाएको गोली दाहिने आँखामा लागेर उनी घाइते भए । अहिले उनको नेपालगञ्ज शिक्षण अस्पतालमा उपचार भइरहेको छ । चिकित्सकका..."
            ],
            [
              "og:image",
              "https://shilapatracdn.de/uploads/posts/Santosh-Bohora-Injurd-JN-G-(1)-1758812114.jpg"
            ],
            [
              "og:type",
              "article"
            ],
            [
              "og:site_name ",
              "जेन–जी आन्दोलन : सुशासन खोज्दा सन्तोषले गुमाए आखाँका दुवै नानी"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-25T14:56:42Z",
  "source": "Shilapatra",
  "store_path": "_store/64/642df04749fc1d3ab361c4aaf9b691805b8c1b438e392059975ae71f01729fdb.json",
  "title": "जेन–जी आन्दोलन : सुशासन खोज्दा सन्तोषले गुमाए आखाँका दुवै नानी",
  "url": "https://shilapatra.com/detail/168613",
  "version": 1
}