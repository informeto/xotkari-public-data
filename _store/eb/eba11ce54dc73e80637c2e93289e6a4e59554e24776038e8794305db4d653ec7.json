{
  "author": "",
  "content": "अन्तरवार्ता\n‘मौलिकता भएका गीत आउनै छाडे’\nराजाराम पौडेल\nतस्विर : राजाराम पौडेल\nजेष्ठ ३१, २०७७\nअहिले गीत–संगीत बजारमा मौलिकता भएका राम्रा गीत आउनै छोडे । राम्रा कलाकार पछाडि परेका छन् । राम्रो चिजलाई प्राथमिकता दिन जानेनौँ । अब सबैले ओझेल परेका राम्रो कलाकारलाई बचाउनुपर्छ ।\n३८ वर्षअघि सिन्धुपाल्चोकको लिशंखु, ठूलोपाखरमा जन्मिएका अविनाश घिसिङ पपसंगीतमा परिचित नाम हो । नयाँ एल्बम ‘द काप्रेन्टर मेन’ को तयारीमा रहेका उनले लकडाउनअघि ‘माथिल्लो लेकमा (सेलो टन)’ सार्वजनिक गरेका थिए । युट्युबमा बीस लाखभन्दा बढी भ्युज पाएको उक्त गीत एल्बममा पनि समावेश हुनेछ । लकडाउनको एकदिन अघि आयरल्याण्ड पुगेका उनी अहिले उतै छन् । उनीसँग साप्ताहिकका लागि राजाराम पौडेलले गरेको कुराकानीः\nकोरोना महामारीकै समयमा ‘कमब्याक’ कस्तो रह्यो ?\nकेहि वर्षपछि सांगीतिक क्षेत्रमा कमब्याक गरेको हुँ, त्यसैले यसले मेरो यात्रमा पनि असर पर्‍यो । तथापि यसैबीच दर्शक–श्रोताको साथ पाएँ । उहाँहरूले मेरो कमब्याक स्वीकार्नुभयो । पार्टी, क्लब, महोत्सव, विवाह, सवारीसाधन आदिमा गीत बज्ने माहोलचाहिँ भएन । फुर्सदको समयमा घरमै बसेर टिकटक बनाउनेचाहिँ धेरै भए । ‘माथिल्लो लेकमा’ गीतको पनि टिकटक धेरै बने । जुन अहिलेसम्म पनि जारी छ । यो मेरो लागि फाइदाजनक भयो ।\nयुट्युबमा राम्रो भ्युज पाउनुभयो नि है ?\nयस्तो अवस्थामा पनि दुई मिलियन भ्युज पुग्नु मेरा लागि असाध्यै लाभदायक र सुखद कुरा हो । यो गीत सफल हुनका लागि सुबानी मोक्तान, अराज केशब, मोहित मुनाल, विभोर पोखरेल, मिलन शंकर र अनिल के मानन्धरको ठूलो साथ रह्यो । साथीहरूसँग भेटेर खुशी सेयर गर्न पनि पाएको छैन । किनकि अहिले म आयरल्याण्डको डब्लिनमा छु ।\nआयरल्याण्डचाहिँ किन जानुभएको ?\nयहाँ मेरो विशेष काम थियो । वैवाहिक जीवनमा बाधिने तयारी । सात वर्ष भयो अफेयर चलेको तनुजा बमजनसँग । उहाँसँग विवाह गर्दैछु । उहाँ आइरल्याण्ड बस्ने भएकाले इन्गेजमेन्टको लागि यहाँ आएको हुँ । कोरोनाको महामारीको प्रभाव यहाँ पनि छ, लकडाउन भएको थियो । गत सोमबारबाट बिस्तारै अवस्था सामान्य हुँदैछ । बाहिर खासै निस्कन पाएको छैन । अवस्था सहज भएपछि नेपाल फर्कन्छु ।\nवैवाहिक जीवनका लागि अग्रिम शुभकामना ! अब संगीतकै कुरा गरौं, माथिल्लो लेक कस्तो गीत हो ?\nयसको बिट अलिक फरक छ । ल्याटिनो टाइपको बिट हो, ‘रेगटन’ भन्छ यसलाई । त्यसलाई मैले मौलिक नाम दिएर ‘सेलोटन’ बनाएको हुँ । बाहिर गएकी प्रेमिकाको प्रतीक्षा गरिरहेको प्रेमीले रुमलिएर सहरमा बस्नुभन्दा आफ्नै लेकतिर फर्कन्छु भन्ने भाव गीतमा छ । शब्दमा सक्दो मौलिकता दिन खोजेको छु । हाम्रो संस्कृतिलाई नयाँ पुस्तासँग जोड्ने कोसिस गरेको छु । सुदूर पश्चिमेली ¥याप शैली छ अराज केशवले गर्नुभएको । त्यसले पनि गीत राम्रो बनेको छ । सुरुमा सुन्दा नबुझिन पनि सक्छ । तर सुन्दै गरेपछि बुझिन्छ । गायिका सुबानी मोक्तान पनि धेरै वर्षपछि आउनुभएको छ । सेलो, देउडा, रेगटन र सेलोटन मेलेडी मिसिएको गरेको नेपाली गीत सायदै कुनै होला । एउटै मानिसको स्वर सुन्दा मानिसलाई ‘मोनोटोनस’ हुन सक्छ भन्ने सोचेर नै तीनजनाले चार मिनेट चानचुनको गीत गाएका छौं । भिडियो पनि राम्रो बनेको छ ।\nश्रोतालाई किन ५ वर्ष कुराउनुभको नि ?\nमेरो व्यक्तिगत कामले गर्दा हो । अध्ययन पनि गर्दै थिएँ । यसबीचमा संगीतबारे धेरै अध्ययन गरेँ । पछिल्लो डेढ वर्षमा अवधिमा दुई गीत पनि तयार पारेँ । अर्को ‘क्याटमान्डु’ गीत आउँदैछ । प्रशान्त तामाङ, सुबानी मोक्तान र मैले सँगै काम गरेका छौँ । यो काठमाडौँ र टिकटकबारे गीत हो ।\nअबका योजना के छन् ?\nअब केही वर्ष गीत–संगीतमा नै व्यस्त हुनेछु । सामाजिक कार्य गर्ने सोच पनि छ । देशको लागि केही न केही योगदान त दिनैपर्छ । विशेषतः कला–संस्कृतिको प्रबद्र्धन गर्ने धोको छ । राजनीतिमा पनि रुचि छ । अध्ययन गर्दैछु सिक्दैछु । समाज परिवर्तनका लागि केही गर्ने सोच बनाउँदैछु ।\nआफ्नो सांगीतिक यात्रालाई कसरी सम्झनुहुन्छ ?\nगाउँ–ठाउँमा हुर्किएको मानिस हुँ, जंगल जाने, हलो जोत्ने, गोठ सार्ने, पौडी खेल्ने, थांका लेख्नेलगायतका काम गरेँ । घरनजिकै स्कुल थियो । खेतीपाती गर्न आमासँग साथी जान्थे । मैले सहरको रमझम देखेँ । तर बालापनको जस्तो वातावरण कतै देख्दिनँ । मेरो गीतमा तिनै अनुभूति र भावना प्रतिनिधित्व हुन्छ ।\nसातवटा एल्बम सार्वजनिक गरिसकेको छु । २०५७ सालमा च्याङ्बा, ०५९ मा जेनेरेसन डट एनपी, ०६१ मा जिरो पोइन्ट, ०६४ मा हिल एरिया, ०६४ मा तामाङ भाषाको एल्बम काइरन, ०६७ मा सन अफ हिमालय र ०७२ मा कन्ट्री साइड एल्बम आयो । केही गीत अरूको एल्बममा पनि गाएको छु । अब ‘द कार्पेन्टर मेन’ एल्बम निकाल्न लागेको छु ।\nतपाईं हिपहप,\nर्‍याप गीत पनि गाउनुहुन्छ, तर र्‍यापर मानिएको पाइँदैन नि ?\nम र्‍यापर हैन । आरएनबी शैलीलाई शुद्ध नेपाली शब्दमार्फत प्रस्तुत गर्ने मेरो शैली हो । यहाँ अरूको कपी गर्ने धेरै छन् । अरूको कपी गर्नेचाहिँ मलाई र्‍यापर जस्तो लाग्दैन ।\nनयाँ पुस्ताका कलाकार कस्ता छन् ?\nबढी उग्र भएका छन्, यसरी धेरै टिक्दैनन् । केही समयमात्र गीत चलेर हुँदैन, सेलिब्रेटीलाई पत्याउने जनताले हो । त्यसरी पत्याउने गरी आएका एकदमै कम छन् ।\nनयाँ पुस्तालाई के भन्नुहुन्छ त ?\nआजको लागि मात्रमात्र होइन, दीर्घकालीन सोचेर काम गर्नुपर्छ । अरूको मात्र कपी नगरौं । गीत मन पराउन भाषा बुझ्नु पर्दैन, प्रस्तुतीकरण र कला–संस्कृति पस्कन सक्नुपर्छ । समाजमा गीत–संगीतले विकृति फैलाउने होइन, सन्देश दिनुपर्छ । उत्प्रेरणा दिनुपर्छ । जसको लागि आफ्नो धारलाई नछोडौँ, अध्ययन गरौँ । सम्मान लिने मात्र हैन, दिन पनि सक्नुपर्छ । सम्मान दिएपछि मात्र सम्मान पाइन्छ ।\nयसको अर्थ, अहिले बजारमा आएका गीतप्रति सन्तुष्ट हुनुहुन्न ?\nअहिले गीत–संगीत बजारमा मौलिकता भएका राम्रा गीत आउनै छोडे । सबै सिस्टम नै के भएको हो कुन्नी ! हुन त अहिले गीत–संगीत व्यावसायिक भइरहेको छ । युट्युबबाट पैसा तानिरहेको छ । राम्रो कुरा होे । तर जुन किसिमको बजार बन्दैछ, त्यो ठीक भएको छैन । हामी सभ्य भएनौँ । न संस्कार सिक्यौं, न सभ्य असल नागरिक हुन सक्यौँ । चाहिनेभन्दा नचाहिने कुरालाई बढी प्राथमिकता दिने ट्रेन्ड देखिएको छ । मौलिकता के हो, गीत–संगीतको अर्थ के हुन्छ, कलाकारको दायित्व के हुन्छ, विशेषता के हुन्छ अध्ययन हुनु पर्ने हो । तर त्यस्तो देखिएको छैन । राम्रा गीत–संगीत चल्यो भने रेमिटेन्स बढी आउँछ । हाम्रो कला–संस्कृति विश्व संगीतको बजारमा फैलँदै जान्छ ।\nयतिबेला राम्रा कलाकार पछाडि परेका छन् । सोसियल मिडियामा विकृति बढी भयो । राम्रो चिजलाई प्राथमिकता दिन जानेनौँ । यो हेर्दा दुःख लाग्छ । अब सबैले ओझेल परेका राम्रो कलाकारलाई बचाउनुपर्छ । स्रष्टालाई खान लाउन धौ–धौ छ । कलाकारको बिजोग छ । यो अवस्था चित्तबुझ्दो छैन । गलत भएको छ । यसलाई सच्याउनुपर्छ । अनिमात्र भविष्य राम्रो हुन्छ ।\nतपाईंको स्वभावचाहिँ कस्तो छ ?\nगीत–संगीत क्षेत्रमा लागेको छु । यसमा मौलिकतामा ध्यान दिन्छु । मैले मेलोडीबाट सुरु गरे । अनि हिपहप पनि गाएँ । तर शैलीमा नेपालीपन खोज्छु । ‘पर्फमर’ भएकाले फकर शैली खोज्नैपर्छ । साथै, व्यावसायिकता मात्रै सोच्दिनँ । कम्पोज गर्नुभन्दा अगाडि तयारी गर्छु । सिक्नका लागि विदेशी गीत बढी सुन्छु । सामाजिक रूपमा अप्ठ्यारो र अन्याय परेका मानिसलाई सहयोग गर्ने स्वभाव छ ।\nकोरोनाले सांगीतिक क्षेत्रमा पारेको प्रभाव कसरी घटाउन सकिएला ?\nअब सांगीतिक क्षेत्रमा कोरोनाले पारेको प्रभाव घटाउनको लागि सामाजिक दुरीको सन्देश दिन सक्नु पर्छ । हामी कलाकारको लागि प्लार्टफर्म डिजिटल मार्केट हुनसक्छ । डिजिटल मार्केट महत्व बढेको यो समयमा अझै धेरै प्रभाबकारी ढंगले हाम्रो मौलिकता, संस्कृति झल्किने र युवा पिढिको रुचिमा ध्यानमा राखी गीत संगीतको सिर्जनामा ध्यान दिनुपर्छ । कोरोना भाइरस सम्बन्धि हामीले जनचेतना मुलक गीत संगीत र सन्देश दिदै अवस्था सामान्य बनाउन सहयोग गर्नुपर्छ ।\nप्रतिक्रिया",
  "description": "म र्‍यापर हैन । आरएनबी शैलीलाई शुद्ध नेपाली शब्दमार्फत प्रस्तुत गर्ने मेरो शैली हो । यहाँ अरूको कपी गर्ने धेरै छन् । अरूको कपी गर्नेचाहिँ मलाई र्‍यापर जस्तो लाग्दैन ।",
  "domain": "saptahik.com.np",
  "enhanced": true,
  "fetched_at": "2025-09-24T04:22:02.983250Z",
  "id": "eba11ce54dc73e80637c2e93289e6a4e59554e24776038e8794305db4d653ec7",
  "images": [
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/entertainment/MainPhoto01-1592916797.JPG&w=120&height=120",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/health/Pregnant02-1592969994.JPG&w=120&height=120",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/interviews/RamHariShahi-1592619415.JPG&w=400&height=300",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/natural-disaster/covira01-1592918426.JPG&w=120&height=120",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/society/Bikeriding01-1592906279.JPG&w=120&height=120",
    "http://saptahik-jcss-cdn.ekantipur.com/svgs/mail.svg",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/entertainment/Rajesh-Hamal_01.JPG&w=400&height=300",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/entertainment/Nisha-Adhikari_01.JPG&w=400&height=300",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/entertainment/Abhinash-Ghising_01.JPG&w=1200&height=800",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/society/TrafficPolice01-1592883761.JPG&w=120&height=120",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/entertainment/Abhinash-Ghising_01.JPG&w=400&height=300",
    "http://saptahik-assets-cdn.ekantipur.com/uploads/source/news/2020/entertainment/Abhinash-Ghising_02.jpg",
    "http://saptahik-jcss-cdn.ekantipur.com/svgs/facebook.svg",
    "https://saptahik-assets-cdn.ekantipur.com/uploads/source/news/2020/entertainment/Abhinash-Ghising_01.JPG",
    "http://saptahik-jcss-cdn.ekantipur.com/svgs/twitter.svg",
    "http://saptahik.com.np/",
    "http://saptahik-assets-cdn.ekantipur.com/uploads/source/author/Rajaram-Paudel.JPG",
    "https://nepal-jcss-cdn.ekantipur.com/svgs/clock.svg"
  ],
  "language": "en",
  "metadata": {
    "json_ld": [
      {
        "@context": "http://schema.org",
        "@type": "Organization",
        "contactPoint": [
          {
            "@type": "ContactPoint",
            "contactType": "customer service",
            "sameAs": [
              "https://www.facebook.com/kantipursaptahik/",
              "https://twitter.com/saptahik/",
              "https://www.youtube.com/channel/UCUZXblp0JeRbG4PKaBCM4HA/"
            ],
            "telephone": "+977-01-5135000"
          }
        ],
        "logo": "http://saptahik-jcss-cdn.ekantipur.com/img/logo.png",
        "url": "http://saptahik.com.np/"
      },
      {
        "@context": "http://schema.org",
        "@type": "NewsArticle",
        "description": "म र्‍यापर हैन । आरएनबी शैलीलाई शुद्ध नेपाली शब्दमार्फत प्रस्तुत गर्ने मेरो शैली हो । यहाँ अरूको कपी गर्ने धेरै छन् । अरूको कपी गर्नेचाहिँ मलाई र्‍यापर जस्तो लाग्दैन ।",
        "headline": "‘मौलिकता भएका गीत आउनै छाडे’",
        "image": {
          "@type": "ImageObject",
          "height": 800,
          "url": "http://saptahik-assets-cdn.ekantipur.com/uploads/source/news/2020/entertainment/Abhinash-Ghising_01.JPG",
          "width": 800
        },
        "mainEntityOfPage": {
          "@id": "https://google.com/article",
          "@type": "WebPage"
        },
        "publisher": {
          "@type": "Organization",
          "logo": {
            "@type": "ImageObject",
            "height": 129,
            "url": "http://saptahik-jcss-cdn.ekantipur.com/img/logo.png",
            "width": 839
          },
          "name": "Saptahik"
        }
      }
    ],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:image",
            "http://saptahik-assets-cdn.ekantipur.com/uploads/source/news/2020/entertainment/Abhinash-Ghising_01.JPG"
          ],
          [
            "og:image:secure_url",
            "http://saptahik-assets-cdn.ekantipur.com/uploads/source/news/2020/entertainment/Abhinash-Ghising_01.JPG"
          ],
          [
            "og:title",
            "‘मौलिकता भएका गीत आउनै छाडे’"
          ],
          [
            "og:type",
            "article"
          ],
          [
            "og:url",
            "http://saptahik.com.np/interview/2020/06/13/1592046390"
          ],
          [
            "og:description",
            "म र्‍यापर हैन । आरएनबी शैलीलाई शुद्ध नेपाली शब्दमार्फत प्रस्तुत गर्ने मेरो शैली हो । यहाँ अरूको कपी गर्ने धेरै छन् । अरूको कपी गर्नेचाहिँ मलाई र्‍यापर जस्तो लाग्दैन ।"
          ]
        ]
      }
    ],
    "raw": {
      "json-ld": [
        {
          "@context": "http://schema.org",
          "@type": "Organization",
          "contactPoint": [
            {
              "@type": "ContactPoint",
              "contactType": "customer service",
              "sameAs": [
                "https://www.facebook.com/kantipursaptahik/",
                "https://twitter.com/saptahik/",
                "https://www.youtube.com/channel/UCUZXblp0JeRbG4PKaBCM4HA/"
              ],
              "telephone": "+977-01-5135000"
            }
          ],
          "logo": "http://saptahik-jcss-cdn.ekantipur.com/img/logo.png",
          "url": "http://saptahik.com.np/"
        },
        {
          "@context": "http://schema.org",
          "@type": "NewsArticle",
          "description": "म र्‍यापर हैन । आरएनबी शैलीलाई शुद्ध नेपाली शब्दमार्फत प्रस्तुत गर्ने मेरो शैली हो । यहाँ अरूको कपी गर्ने धेरै छन् । अरूको कपी गर्नेचाहिँ मलाई र्‍यापर जस्तो लाग्दैन ।",
          "headline": "‘मौलिकता भएका गीत आउनै छाडे’",
          "image": {
            "@type": "ImageObject",
            "height": 800,
            "url": "http://saptahik-assets-cdn.ekantipur.com/uploads/source/news/2020/entertainment/Abhinash-Ghising_01.JPG",
            "width": 800
          },
          "mainEntityOfPage": {
            "@id": "https://google.com/article",
            "@type": "WebPage"
          },
          "publisher": {
            "@type": "Organization",
            "logo": {
              "@type": "ImageObject",
              "height": 129,
              "url": "http://saptahik-jcss-cdn.ekantipur.com/img/logo.png",
              "width": 839
            },
            "name": "Saptahik"
          }
        }
      ],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:image",
              "http://saptahik-assets-cdn.ekantipur.com/uploads/source/news/2020/entertainment/Abhinash-Ghising_01.JPG"
            ],
            [
              "og:image:secure_url",
              "http://saptahik-assets-cdn.ekantipur.com/uploads/source/news/2020/entertainment/Abhinash-Ghising_01.JPG"
            ],
            [
              "og:title",
              "‘मौलिकता भएका गीत आउनै छाडे’"
            ],
            [
              "og:type",
              "article"
            ],
            [
              "og:url",
              "http://saptahik.com.np/interview/2020/06/13/1592046390"
            ],
            [
              "og:description",
              "म र्‍यापर हैन । आरएनबी शैलीलाई शुद्ध नेपाली शब्दमार्फत प्रस्तुत गर्ने मेरो शैली हो । यहाँ अरूको कपी गर्ने धेरै छन् । अरूको कपी गर्नेचाहिँ मलाई र्‍यापर जस्तो लाग्दैन ।"
            ]
          ]
        }
      ]
    }
  },
  "og_description": "",
  "og_image": "http://saptahik.com.np/",
  "og_site_name": "",
  "og_title": "",
  "og_type": "",
  "published_at": "2020-06-13T11:06:30Z",
  "source": "साप्ताहिक",
  "store_path": "_store/eb/eba11ce54dc73e80637c2e93289e6a4e59554e24776038e8794305db4d653ec7.json",
  "title": "‘मौलिकता भएका गीत आउनै छाडे’",
  "url": "https://saptahik.com.np/interview/2020/06/13/1592046390",
  "version": 1
}