{
  "author": "सेतोपाटी संवाददाता :: Setopati",
  "content": "प्रेम आचार्यदेखि जेनजीसम्मको बलिदानको पहरेदार रास्वपा बन्नुपर्छ: विपिन आचार्य\nसेतोपाटी संवाददाता\nकाठमाडौं, असोज ९\nराष्ट्रिय स्वतन्त्र पार्टीका सहमहामन्त्री विपिनकुमार आचार्यले प्रेम आचार्यदेखि जेनजीसम्मको बलिदानको पहरेदार रास्वपा बन्नुपर्ने धारणा राखेका छन्।\nपार्टी केन्द्रीय समिति बैठकमा लिखित राजनीतिक प्रस्ताव पेस गर्दै सहमहामन्त्री आचार्यले आन्दोलनमा ‘घुसपैठ भयो’ र  ‘विध्वंस भयो’ भनेर युवाहरूको प्राण आहुतिको अवमूल्यन भइरहेको भन्दै पार्टीले यसको खबरदारी गर्नुपर्ने धारणा राखेका हुन्।\n‘२०८२ भदौ २३ र २४ गते देशमा जे भयो–त्यो प्रदर्शन थियो कि क्रान्ति? यसबारे बहस चलिरहला। तर असोजको आठौं दिनसम्म आइपुग्दा जेनजी प्रदर्शनको क्रममा सडकबाट युवाहरूले जुनखालको सन्देश र संकेत दिए, त्यसको अपनत्व कसैले लिन नखोज्ने र पानीलाई धमिलो बनाएर माछा मार्न खोज्ने जोखिम देखिएको छ। कतिपयले यसलाई नेतृत्वहीन आन्दोलन भन्दै आन्दोलनको मूल मुद्दालाई अवमूल्यन गर्ने संकेत पनि देखाएका छन्,’ उनले बैठकमा भने।\nजुनसुकै पृष्ठभूमिबाट आएको भए पनि सुधारको राजनीतिका माग राख्नेहरूको भावभूमि होइन उनीहरूको भावना, ऊर्जा र परिवर्तनप्रतिको संकल्प ठूलो हुने बताए। यसका साथै उनीहरूले समाज परिवर्तनका खातिर दिएको बलिदान महत्त्वपूर्ण हुने बताए।\nजेनजी प्रदर्शनले उठाएका मुद्दाहरू रास्वपाका मुद्दासँग सबैभन्दा नजिक रहेको भन्दै परिवर्तनको जगेर्ना गर्न रास्वपाले इमान्दार प्रयत्न गर्नुपर्ने उनले खाँचो औंल्याएका थिए।\n‘यो देशमा भ्रष्टाचार र कुशासन कति मौलाएको छ, र त्यसलाई जोगाइराख्न पुरानो राज्यसत्ता कति उद्दण्ड छ यसबारे युवाहरूको आक्रोश र शान्तिपूर्ण प्रस्तुति गर्न खोज्दा छाती र टाउको ताकी–ताकी बर्सिएका गोलीहरूले पुष्टि गर्छन्,’ उनले भने।\nअहिले आन्दोलन कसरी सुरु भयो? माग के थियो? उद्देश्य के थियो? कति दिन लाग्यो? आन्दोलनमा को छिर्‍यो? कसको ग्रान्ड डिजाइनमा आन्दोलन भयो? जस्ता प्रश्न तेर्साएर जीवन उत्सर्ग गरेका नवयुवाको प्राण आहुतिको अवमूल्यन भइरहेको पनि उनले बतँएका थिए।\n‘पुरातन पार्टीहरूले जेनजीहरूको प्रदर्शनको पूर्वसन्ध्यामा यसको अस्तित्व नै अस्वीकार गरिरहेका बेला, हामीले उनीहरू सडकमा आउनुलाई उल्लेखनीय राजनीतिक परिघटना मानी उनीहरूको शान्तिपूर्ण प्रदर्शनमा ऐक्यबद्धता व्यक्त गर्यौं यो अर्को भुल्न नहुने तथ्य हो,’ उनले भनेका थिए।\nरास्वपा यो परिवर्तनको सारथि बन्यो कि साक्षी वा अन्य केही? यसको मूल्यांकन गर्ने दायित्व इतिहासकै भएको उनको विश्लेषण छ। लामो राजनीतिक यात्रा तय गर्न खोजेको पार्टी र त्यसको नेतृत्वसँग कहिले लाखौं जनमानस हुने त कहिले केही मात्रै हुने तथ्य नभुलेर तत्कालीन लाभ र हानी नहेरी देशलाई सर्वोपरि राख्नुपर्ने उनले बताएका थिए।\n‘पार्टीभन्दा माथि सदैव देशलाई राख्ने भएका कारणले नै राष्ट्रिय स्वतन्त्र पार्टीलाई देशको कुशासनको दुष्चक्रका कारण आत्मदाह गर्न बाध्य प्रेम आचार्यदेखि कुशासनविरूद्ध लड्दा शहादत प्राप्त गर्ने नवयुवा पुस्ताको बलिदानको सबैभन्दा ठूलो पहरेदार हुनुपर्छ भन्ने कुराको  बोध छ,’ उनले भनेका छन्।\nपार्टीले स्थापनाकालदेखि नै वाचापत्र, प्रस्तावना वा अन्य दस्तावेजमार्फत लिपिबद्ध गरेका एजेन्डाहरूलाई जेनजी समूहले उठाएर त्यसको प्राप्तिका लागि जीवनसम्म अर्पण गरेको आचार्यले उल्लेख गरेका थिए।\nअब रास्वपाको यात्रामा ती सबैको ‘बलिदानको ऋण’ थपिएको उनको बुझाइ छ।\n‘यो सानो जिम्मेवारी होइन, यो जिम्मेवारी हामी कत्तिको इमानदार भएर निर्वाह गर्छौं भन्ने कुराले नै हामी इतिहास बन्ने कि इतिहास लेख्ने यात्रा निर्धारण गर्नेछ,’ उनले भनेका छन्।\n२०६२–६३ को आन्दोलनमा व्यक्त जनादेश तथा जेन जी आन्दोलनको म्यान्डेटलाई समेत सम्बोधन गर्न सक्ने गरी लोकतान्त्रिक, उदार मूल्य–मान्यता, पारदर्शिता एवं जवाफदेहिताको बलियो जगमा राष्ट्रिय स्वतन्त्र पार्टी विस्तारित हुनुपर्ने आचार्यको राजनीतिक दृष्टिकोण छ। यसका लागि रास्वपाले नागरिकसँग प्रत्यक्ष रूपमा जोडिने विधिहरू तय गर्नुपर्ने उनले बताएका छन्।\n‘जसले गर्दा पार्टी र नागरिकबीच कहिल्यै दूरी नहोस् र आर्थिक विकास र समृद्धिसहितको युगान्तकारी परिवर्तनको नेतृत्व पार्टीले गरोस् भन्ने नागरिकको चाहना, आकांक्षा र हुटहुटी पार्टीले ग्रहण गर्नुपर्छ। नेपाली नागरिकहरू हामीलाई त्यो म्यान्डेट दिन खोजिरहेका छन्। म्यान्डेट ग्रहण गर्न दूरदर्शिता, जानेर वा नजानेरै भएका गल्तीहरूको बोध गर्ने इमान्दारी र सबैलाई अटाउन सक्ने विशाल हृदय प्रस्तुत गर्न आवश्यक छ,’ उनले प्रस्तावमार्फत् भनेका थिए।\nप्रकाशित मिति: बिहीबार, असोज ९, २०८२\n१३:३६\nसिफारिस\nपाँचवटा उपकरण प्रयोग गरी पन्छाउन थालियो तुइन खोलाको पहिरो\nप्रधानमन्त्री सुशीला कार्कीले आज राष्ट्रका नाममा सम्बोधन गर्दै\nचर्चित गीत 'माण्ठ हुँ म माण्ठ' बनाउँदाको कथा\nबाटोमा खानेकुरा बेचेर थाले काम, अहिले चलाउँछन् दुई सफल ब्रान्ड\nसुशीला कार्कीको प्रधानमन्त्री नियुक्तिपछि चर्चा पाएको 'आवश्यकताको सिद्धान्त', के हो यो?\nजंगी अड्डामा जेन–जीका एक युवाले प्रधान सेनापतिलाई सोधे– तपाईंले कू गर्न खोज्नुभएको हो?\nप्रतिक्रिया दिनुहोस्\nविचार\nसंकटग्रस्त टेलिकम कम्पनीहरू धराशायी पारेर मुलुकलाई के फाइदा?\nअमित ढकाल\nकोशी उच्च बाँधको डिजाइन परिवर्तनले पानीजहाजको सपनामा धक्का!\nडा. मुकेशराज काफ्ले\nमैले 'दिव्य डिभाइस' बाट देखेको कुरूक्षेत्र काठमाडौं!\nसन्तोष रिमाल\nनेपाली कांग्रेस रूपान्तरणको मार्गचित्र\nडा. यादव पण्डित\nब्लग\nमोटाउन नपाइने हो?\nपूजा ढुंगाना\nदसैंको आगमन र यात्राको अनिश्चितता\nविष्णु थापा\nचम्किलो पर्दा पार: एक विद्यार्थीको सिक्ने सफर!\nदीपिका श्रेष्ठ\nमोबाइलको मायाजाल!\nअमृत बेल्बासे\nसाहित्यपाटी\nबर्बरिकको खोजी!\nढाकामोहन बराल\nदसैँ आयो खुसी आएन!\nकेशव राज शर्मा\nसत्यको आलोकमा जुनकिरी\nभारती न्यौपाने\nअर्कैकी दुलही!\nबिजय घिमिरे 'बिफल'\nकेटाकेटीका कुरा\nबन्ने नै छ नेपाल!\nअनन्य राज सापकोटा\nमेरी आमाको दुःख!\nअनुस्का सापकोटा\nगाउँ जाने दोस्रो बाटो!\nदिक्षिता केसी\nअहिल्यै सबै कुरा थाहा हुन जरुरी छैन!\nसाईना ढुंगेल\nपाठक विचार\nसर्वोच्चका शाखा अधिकृत महिमानसिंह विष्टको खण्डन–पत्र\nमहिमानसिंह विष्‍ट\nयुवाको आँखामा वनस्पति र पर्यावरण!\nचेतराज जोशी\nफर्किएका खाली हातहरू…\nप्रकाश विक\nविदेशी नागरिकताको 'युद्ध जिते'पछि सामाजिक सञ्जालमा देशप्रेमको ज्वारभाटा!\nसन्दिप पराजुली\nसूचनापाटी\nयुनिकोडमा टाइप गर्नुहोस्\nविनिमय दर\nशेयर बजार\nसुन चाँदि\nरेडियो सुन्नुहोस्",
  "description": "राष्ट्रिय स्वतन्त्र पार्टीका सहमहामन्त्री विपिनकुमार आचार्यले प्रेम आचार्यदेखि जेनजीसम्मको बलिदानको पहरेदार रास्वपा बन्नुपर्ने धारणा राखेका छन्।",
  "domain": "setopati.com",
  "enhanced": true,
  "fetched_at": "2025-09-25T08:22:51.351457Z",
  "id": "0f6886d5d2ee8df89bb81cf708d2337fd75643fa071db9de14def8d4dd900f80",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "प्रेम आचार्यदेखि जेनजीसम्मको बलिदानको पहरेदार रास्वपा बन्नुपर्छ: विपिन आचार्य"
          ],
          [
            "og:url",
            "https://www.setopati.com/politics/370262/"
          ],
          [
            "og:description",
            "राष्ट्रिय स्वतन्त्र पार्टीका सहमहामन्त्री विपिनकुमार आचार्यले प्रेम आचार्यदेखि जेनजीसम्मको बलिदानको पहरेदार रास्वपा बन्नुपर्ने धारणा राखेका छन्।"
          ],
          [
            "og:image",
            "https://www.setopati.com/uploads/posts/bipin-kumar-acharya-1752138922.jpg"
          ],
          [
            "og:type",
            "article"
          ],
          [
            "og:site_name ",
            "Setopati"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "प्रेम आचार्यदेखि जेनजीसम्मको बलिदानको पहरेदार रास्वपा बन्नुपर्छ: विपिन आचार्य"
            ],
            [
              "og:url",
              "https://www.setopati.com/politics/370262/"
            ],
            [
              "og:description",
              "राष्ट्रिय स्वतन्त्र पार्टीका सहमहामन्त्री विपिनकुमार आचार्यले प्रेम आचार्यदेखि जेनजीसम्मको बलिदानको पहरेदार रास्वपा बन्नुपर्ने धारणा राखेका छन्।"
            ],
            [
              "og:image",
              "https://www.setopati.com/uploads/posts/bipin-kumar-acharya-1752138922.jpg"
            ],
            [
              "og:type",
              "article"
            ],
            [
              "og:site_name ",
              "Setopati"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-25T07:51:00Z",
  "source": "सेतोपाटी",
  "store_path": "_store/0f/0f6886d5d2ee8df89bb81cf708d2337fd75643fa071db9de14def8d4dd900f80.json",
  "title": "प्रेम आचार्यदेखि जेनजीसम्मको बलिदानको पहरेदार रास्वपा बन्नुपर्छ: विपिन आचार्य",
  "url": "https://www.setopati.com/politics/370262",
  "version": 1
}