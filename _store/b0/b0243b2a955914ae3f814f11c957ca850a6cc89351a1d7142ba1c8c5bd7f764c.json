{
  "author": "नारायण खड्का :: Setopati",
  "content": "पेनड्राइभ र चाउचाउ–बिस्कुट चोरेको आरोपमा १३ वर्षीय बालकको हत्या\nनारायण खड्का\nदाङ, असोज १५\nरूकुम पश्चिममा सोमबारदेखि बेपत्ता १३ वर्षीय बालकको हत्या भएको अवस्थामा शव फेला परेको छ।\nजिल्लाको बाफिकोट गाउँपालिका–२ लामाचोकका १३ वर्षीय डिल्ली नाथको धारिलो हतियार (चक्कु) र ढुंगा प्रहार गरी हत्या गरिएको अवस्थामा खोल्सामा शव फेला परेको हो।\nप्रहरीका अनुसार डिल्ली सोमबार बिहान ८ बजेतिर घरबाट साइकल लिएर निस्किएका थिए।\nबाटोमा उनका स्थानीय दुई जना नातेदारसँग भेट भयो। उनीहरूले नै डिल्लीलाई रोकेर झन्डै ५० मिटर मुनि खोल्सामा बेलौती (अम्बा) खान जाऔं भन्दै लगेका थिए।\nजब उनी खोल्सामा पुगे, नातेदार पर्ने अन्दाजी १९ वर्षीय किशोरले डिल्लीलाई चोरीको आरोप लगाए।\nजिल्ला प्रहरी प्रवक्ता प्रहरी निरीक्षक हरिप्रसाद पुनका अनुसार, नाथमाथि उनीहरूले पेनड्राइभ र पसलबाट चाउचाउ र बिस्कुट चोरीको आरोप लगाएका थिए।\nप्रहरीसमक्ष दिएको बया नअनुसार 'खै मेरो चोरी लगेको सामान दे' भन्दै उनैले डिल्लीलाई सुरूमा लात्ताले हिर्काएका थिए।\nलात्ताले हिर्काएपछि डिल्ली सन्तुलन बिग्रिएर लडे। त्यति बेला डिल्लीकै उमेरका अर्का बालकलाई पनि डिल्लीमाथि आक्रमण गर्न १९ वर्षीय किशोरले उस्काए।\nउनले एउटा ढुंगाले सामान्य रूपमा आक्रमण गरे। त्यसपछि किशोरले अर्का बालकलाई माथि उक्लिएर मान्छे हेर्न लगाएका थिए।\nतर  बालक डरले त्यहाँबाट निस्किए। त्यहीबीच किशोरले डिल्लीलाई ढुंगाले आक्रमण गरे। आफूसँगै लगेको तरकारी काट्ने चक्कुले पनि अन्धाधुन्ध आक्रमण गरे।\nडिल्लीको शवको निधार र टाउकोमा धारिलो हतियार चक्कुले काटेका घाउहरू रहेको प्रहरी निरीक्षक पुनले बताए।\nडिल्लीको शरीरका विभिन्न भागमा निलडाम रहेको पनि पुनले जानकारी दिए।\nडिल्लीको मृत्यु भएको निश्चित गरेर किशोर माथि उक्लिएको र घटनालाई दुर्घटना अर्थात् साइकलबाट लडेर मृत्यु भएको देखाउन डिल्लीको साइकल पनि डाँडोबाट खोल्सामा फ्याँकिएको प्रहरीले जनाएको छ।\nसाइकल झन्डै १५ मिटरमुनि र नाथको शव ५० मिटरमुनि फेला परेको प्रहरी निरीक्षक पुनले बताए।\nजिल्ला प्रहरी प्रवक्ता पुनका अनुसार सोमबार बिहान साढे १० बजेतिर नै डिल्लीको हत्या भएको अनुसन्धानबाट खुलेको छ। सामान्य चोरीको आरोपमा डिल्लीको हत्या भएको प्रारम्भिक अनुसन्धानबाट खुलेको प्रहरी निरीक्षक पुनले बताए।\nडिल्लीका अभिभावकले सोमबार दिउँसोदेखि नै उनको खोजी थालेका थिए। प्रहरीलाई पनि घरबाट साइकल लिएर गएको छोरा बेपत्ता भएको भन्दै खोजीका लागि सहयोग मागेका थिए। मंगलबार बिहान साढे १० बजेतिर नै स्थानीय एक जनाले खोल्सामा डिल्लीको साइकल देखेपछि प्रहरीलाई खबर गरेका थिए।\nमंगलबार दिउँसो नै प्रहरीले अन्दाजी १३ वर्षे बालक र १९ वर्षे किशोरलाई नियन्त्रणमा लिएर घटना अनुसन्धान थालेको थियो।\nप्रहरीसमक्ष किशोरले आफैले ढुंगा र चक्कु प्रहार गरेर डिल्लीको हत्या गरेको स्वीकार गरेको प्रहरी निरीक्षक पुनले बताए।\n'सामान्य चोरीको आरोपमा रिसइबी राखेर बेलौती खान जाऔं भन्ने योजना बनाएर बालकको हत्या भएको प्रारम्भिक अनुसन्धानबाट खुल्छ,' प्रहरी निरीक्षक पुनले भने, 'थप अनुसन्धान जारी छ।'\nती किशोरले अहिलेसम्म आफ्नो उमेर १९ वर्ष पुगेको बताउँदै आए पनि नागरिकता प्राप्त भएपछि मात्रै यकिन हुने प्रहरी अधिकारीहरूले बताएका छन्।\n'हामीले हत्या आरोपी किशोरको नागरिकता लिएर आउन घरपरिवारलाई भनेका छौं,' प्रहरी निरीक्षक पुनले भने, 'नागरिकताका आधारमा मात्रै उनको उमेर यकिन हुने छ।'\nप्रहरीले दुवै जना उमेर नपुगेको (नाबालक) हुन सक्ने ठानेर हाल हत्यामा संलग्न कसैको पनि नाम सार्वजनिक गरेको छैन।\nहत्या गरिएका डिल्लीको शव पोस्टमर्टमका लागि मंगलबार दिउँसो नै जिल्ला अस्पताल सल्लेमा पुर्‍याइएको थियो। शव अझै अस्पतालमै छ। पोस्टमर्टम भइसकेको छैन।\nप्रहरीले डिल्लीका अभिभावकलाई किटानी जाहेरीका लागि बोलाएको छ।\nप्रकाशित मिति: बुधबार, असोज १५, २०८२\n१६:२६\nसिफारिस\nअबदेखि प्रतिनिधिसभाको पुरानो म्यान्डेट र प्रदेशसभाको नयाँ म्यान्डेटले गर्नेछ राष्ट्रपति निर्वाचन\nकेपी ओली र कृष्णबहादुर महराको नाममा जलाइएका दाङका दुई होटल\nप्रधानमन्त्री बलियो बनाउनुको परिणाम!\nपिङको चचहुईमा भेटिने दसैंको असली स्वाद, हेर्नुहोस् तस्बिरमा\nट्राफिक हवल्दार भरत कुँवर – तुइनखोलाका 'हिरो'\nबंगालको खाडिमा विकसित भएको पानी पार्ने प्रणाली भित्रँदै नेपाल, कुनकुन जिल्ला छन्  रेड अलर्टमा?\nप्रतिक्रिया दिनुहोस्\nविचार\nप्रधानमन्त्री बलियो बनाउनुको परिणाम!\nनारायण वाग्ले\nअमेरिकालाई थर्काउने चिनियाँ हतियार!\nचेतनाथ आचार्य\nभदौ २४ को जस्तो विध्वंश मच्चाउन कुनै संगठन वा योजना चाहिन्छ?\nमुराहरि पराजुली\nआफ्नो स्वार्थका लागि 'षड्यन्त्रको थ्योरी' मा घिउ थप्दै तीन शीर्ष नेता\nअमित ढकाल\nब्लग\nत्यो साल छुटेको दसैं!\nअर्जुन मोहन भट्टराई\nथार्पमष्टाका अवतारसँग साक्षात्कार हुँदा...\nपवन पान्डे\nश्रीमान एनजिओमा काम गर्छ भनेको त त्यस्तो काम पो गर्ने रहेछ!\nअर्जुन मोहन भट्टराई\nत्यो दसैं अनि 'मिस्टिनको कनिके घिउ'\nअमृता पौडेल\nसाहित्यपाटी\nआमा, तिमी देवी हौ\nसन्तोष बोहरा\nविप्लवी सूर्य\nअनिता कोइराला\nत्यो त्रासदीपूर्ण सपना\nबिक्रम गुरुङ\nआमाले फेरि एक साल दुःख पाउनुभयो!\nप्रशान्त वाग्ले ‘प्राकृतिक’\nकेटाकेटीका कुरा\nबन्ने नै छ नेपाल!\nअनन्य राज सापकोटा\nमेरी आमाको दुःख!\nअनुस्का सापकोटा\nगाउँ जाने दोस्रो बाटो!\nदिक्षिता केसी\nअहिल्यै सबै कुरा थाहा हुन जरुरी छैन!\nसाईना ढुंगेल\nपाठक विचार\nसर्वोच्चका शाखा अधिकृत महिमानसिंह विष्टको खण्डन–पत्र\nमहिमानसिंह विष्‍ट\nयुवाको आँखामा वनस्पति र पर्यावरण!\nचेतराज जोशी\nफर्किएका खाली हातहरू…\nप्रकाश विक\nविदेशी नागरिकताको 'युद्ध जिते'पछि सामाजिक सञ्जालमा देशप्रेमको ज्वारभाटा!\nसन्दिप पराजुली\nसूचनापाटी\nयुनिकोडमा टाइप गर्नुहोस्\nविनिमय दर\nशेयर बजार\nसुन चाँदि\nरेडियो सुन्नुहोस्",
  "description": "उनीहरूले नै बालकलाई रोकेर झन्डै ५० मिटर मुनि खोल्सामा बेलौती (अम्बा) खान जाऔं भन्दै लगेका थिए।",
  "domain": "setopati.com",
  "enhanced": true,
  "fetched_at": "2025-10-01T13:39:27.985878Z",
  "id": "b0243b2a955914ae3f814f11c957ca850a6cc89351a1d7142ba1c8c5bd7f764c",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "पेनड्राइभ र चाउचाउ–बिस्कुट चोरेको आरोपमा १३ वर्षीय बालकको हत्या"
          ],
          [
            "og:url",
            "https://www.setopati.com/social/370651/"
          ],
          [
            "og:description",
            "उनीहरूले नै बालकलाई रोकेर झन्डै ५० मिटर मुनि खोल्सामा बेलौती (अम्बा) खान जाऔं भन्दै लगेका थिए।"
          ],
          [
            "og:image",
            "https://www.setopati.com/uploads/posts/misc-1759300836.jpg"
          ],
          [
            "og:type",
            "article"
          ],
          [
            "og:site_name ",
            "Setopati"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "पेनड्राइभ र चाउचाउ–बिस्कुट चोरेको आरोपमा १३ वर्षीय बालकको हत्या"
            ],
            [
              "og:url",
              "https://www.setopati.com/social/370651/"
            ],
            [
              "og:description",
              "उनीहरूले नै बालकलाई रोकेर झन्डै ५० मिटर मुनि खोल्सामा बेलौती (अम्बा) खान जाऔं भन्दै लगेका थिए।"
            ],
            [
              "og:image",
              "https://www.setopati.com/uploads/posts/misc-1759300836.jpg"
            ],
            [
              "og:type",
              "article"
            ],
            [
              "og:site_name ",
              "Setopati"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-10-01T10:41:00Z",
  "source": "सेतोपाटी",
  "store_path": "_store/b0/b0243b2a955914ae3f814f11c957ca850a6cc89351a1d7142ba1c8c5bd7f764c.json",
  "title": "पेनड्राइभ र चाउचाउ–बिस्कुट चोरेको आरोपमा १३ वर्षीय बालकको हत्या",
  "url": "https://www.setopati.com/social/370651",
  "version": 1
}