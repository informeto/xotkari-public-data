{
  "content": "<p style=\"text-align: justify;\">जिल्ला प्रशासन कार्यालय काठमाडौँले आज असोज १७ गते शुक्रबारदेखि २० गतेसम्म रातको समयमा काठमाडौँ भित्रिन र यहाँबाट बाहिर यात्रा नगर्न अनुरोध गरेको छ ।</p>\n<p style=\"text-align: justify;\">जल तथा मौसम विज्ञान विभागको मौसम पूर्वानुमान तथा प्रेषित सूचना बमोजिम यही असोज १७ गतेदेखि २० गतेसम्म जिल्लामा भारी वर्षा हुने र सोबाट जोखिमयुक्त स्थानहरुमा बाढी, पहिरो, भू–क्षय जस्ता विपद्जन्य घटनाहरु घट्न सक्ने सम्भावना भएको हुँदा आ–आफ्नो स्थानमा नै रही सतर्कता र सावधानी अपनाउन अनुरोध गरिएको हो ।</p>\n<p style=\"text-align: justify;\">काठमाडौँका सहायक प्रमुख जिल्ला अधिकारी अशोककुमार भण्डारीले अत्यन्त जरुरी नभई सकेसम्म उक्त अवधिमा लामो दूरीको यात्रा नगर्न पनि अनुरोध गर्नुभएको छ ।</p>\n<p style=\"text-align: justify;\">उहाँले एक सूचना जारी गरी भन्नुभएको छ, “काठमाडौँबाट बाहिर जाने र बाहिरबाट काठमाडौँ प्रवेश गर्ने महानुभावहरुले रातको समयमा यात्रा नगर्नु हुन अनुरोध छ ।”</p>\n<p style=\"text-align: justify;\">विपद्को समयमा तत्काल कुनै प्रकारको उद्धार, सहयोग र राहत आवश्यक परेको खण्डमा जिल्ला प्रहरी परिसर, काठमाडौँको सम्पर्क नं. १६६०–०१–४१५१६, ९८५१२८३०२६, ०१–५७२१०१७, सशस्त्र प्रहरी बल नेपाल नं. २० (विपद उद्धार) गण, सिनामंगलको सम्पर्क नं. ९८५१२७२०३५, ०१– ४४७१३३७ र जिल्ला आपत्कालीन कार्य संचालन केन्द्रको सम्पर्क नं. ९८५१३६२९३७ मा सम्पर्क गर्न समेत प्रशासनले सूचना जारी गरी अनुरोध गरेको छ ।</p>\n<p style=\"text-align: justify;\">यसअघि नै ललितपुर प्रशासनले पनि कान्ति लोकथपका सवारी अवागमन रोक्ने निर्णय गरिसकेको छ । विहान ६ देखि दिउँसो ४ बजेसम्म मात्र सवारी सञ्चालन गर्ने र चार चक्केभन्दा ठूला सवारी साधन सञ्चालनमा रोक लगाउने निर्णय भइसकेको छ ।</p>\n<p style=\"text-align: justify;\">अन्य विभिन्न जिल्लाले पनि जोखिम क्षेत्रमा सवारी आवागमन रोक्ने निर्णय गरिसकेको छ । जल तथा मौसम विज्ञान विभागका अनुसार आज रातिदेखि नै मनसुनी गतिविधि सक्रिय हुने छ । शनिवार र आइतबार बढी वर्षा हुने अनुमान विभागले सार्वजनिक गरिसकेको छ ।</p>",
  "description": "जिल्ला प्रशासन कार्यालय काठमाडौँले आज असोज १७ गते शुक्रबारदेखि २० गतेसम्म रातको समयमा काठमाडौँ भित्रिन र यहाँबाट बाहिर यात्रा नगर्न अनुरोध गरेको छ । जल तथा मौसम विज्ञान विभागको मौसम पूर्वानुमान तथा प्रेषित सूचना बमोजिम यही असोज १७ गतेदेखि २० गतेसम्म जिल्लामा भारी वर्षा हुने र सोबाट जोखिमयुक्त स्थानहरुमा बाढी, पहिरो, भू–क्षय जस्ता विपद्जन्य घटनाहरु …",
  "domain": "nepaljapan.com",
  "fetched_at": "2025-10-03T18:38:11.205892Z",
  "id": "b720c0e7859a3862bee671ca169c16c0dddb983384539f41e48fac6b160d8c6b",
  "images": [],
  "published_at": "2025-10-03T12:27:53Z",
  "source": "NepalJapan",
  "store_path": "_store/b7/b720c0e7859a3862bee671ca169c16c0dddb983384539f41e48fac6b160d8c6b.json",
  "title": "रातका समयमा काठमाडौँ आवतजावत नगर्न अनुरोध",
  "url": "https://www.nepaljapan.com/10/03/683595/",
  "version": 1
}