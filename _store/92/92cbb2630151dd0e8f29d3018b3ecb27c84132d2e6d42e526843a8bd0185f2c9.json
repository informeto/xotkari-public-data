{
  "author": "",
  "content": "Comments\nShares\nपौरखी प्रवासी :\nचीन बसेर हिमालको बिमार जाँचिरहेका नेपाली वैज्ञानिक\nचीनमा बसेर हिमालको बिमार जाँचिरहेका डा. डिबी कट्टेललाई आफ्नो देश फर्किन मन छ तर, एउटा प्रश्नले रोकेको छ- कहाँ जाने ?\n5\nComments\nShares\nबिनु सुवेदी\n२०८२ असोज  १५ गते २१:०८\nभूमण्डलीकरणको यो युगमा संसार साँघुरिएको छ र मानिसको यात्रा अब भौगोलिक सीमाभित्र कैद छैन। अवसरको खोजीमा होस् वा ज्ञान र सीपको यात्रामा, नेपालीहरू पनि यही विश्वव्यापी लहरको एउटा अभिन्न अंग बनेका छन्। पृथ्वीका विभिन्न भूभागमा पुगेर उनीहरूले आफ्नो श्रम, बुद्धि र साहस ले नयाँ समाजमा अटल परिचय स्थापित गरेका छन्। तर, जतिसुकै टाढा पुगे पनि, उनीहरूको नाभी अझै पनि मातृभूमिमै गाँसिएको छ- भाषा, संस्कृति र भावनाको अटुट धागोमार्फत्।\nअनलाइनखबर\nले सुरु गरेको\n‘पौरखी प्रवासी’\nशृङ्खला त्यही गौरवमय यात्राको गाथा हो। यो केवल व्यक्तिगत संघर्ष र पसिनाको कथा मात्र होइन, बरू विश्व मञ्चमा नेपालको सामूहिक पहिचानलाई उचाइ दिने प्रयासको दस्तावेज हो। हरेक प्रवासी नेपाली आफ्नो गन्तव्यमा नेपालको ‘ग्लोबल एम्बेसडर’ बनेर उभिएका छन्। उनीहरूले विश्वलाई देखाइरहेका छन्, ‘नेपालीहरू मेहनती, सहिष्णु र प्रतिभावान हुन्छन्।’\nप्रवासी नेपालीहरूको महत्व केवल आर्थिक पक्षमा मात्र सीमित छैन, यद्यपि रेमिटेन्सले नेपालको अर्थतन्त्रको मेरुदण्डलाई सजीव राखेको छ। विदेशको तातो घाममा पसिना बगाउने श्रमिकदेखि अन्तर्राष्ट्रिय मञ्चमा उदाएका विज्ञ, उद्यमी र कलाकारहरूसम्म, उनीहरू सबैले नेपाललाई विश्वको नक्सामा चिनाएका छन्। उनीहरूको ज्ञान, सीप र नेतृत्व क्षमतालाई नेपालको समृद्धिको यात्रासँग जोड्नु अनिवार्य छ ।\nसामाजिक र सांस्कृतिक दृष्टिले, प्रवासीहरू नेपालकै बहुरंगी स्वरूपलाई नयाँ ठाउँमा पुनः फूलाइरहेका छन्। चाहे नयाँ पुस्तामा नेपालीपनको बीउ रोप्ने कुरा होस् वा परदेशमा दशैँ–तिहार र तीजको उल्लास भर्ने कुरा, यी सबै अभ्यासले नेपालीपनलाई भौगोलिक सीमाभन्दा बाहिर फैलिएको ‘विश्व-चेतना’ बनाइदिएको छ।\nजब कोही आफ्नो जन्मभूमिबाट टाढा जान्छ, उसले आत्मपहिचानलाई पुनःपरिभाषित गर्नुपर्छ। नयाँ समाज र संस्कृतिमा घुलमिल हुँदै उसले आत्मान्वेषणको यात्रा गर्छ। यही प्रक्रियामा नेपालीहरू केवल आर्थिक योगदानकर्ता मात्र नभई विश्व-संस्कृतिको सक्रिय अंग बनेका छन्, जसले भूमण्डलीय संस्कृतिमा नेपाली रङ घोलिरहेका छन्।\n‘पौरखी प्रवासी’ संसारभर छरिएका ती अब्बल नेपालीहरूको प्रतिनिधिमूलक जीवनगाथा हो। उनीहरूको कथा सुन्नु भनेको श्रम, सीप, आशा, साहस र गौरव मिसिएको हाम्रो समयको सांस्कृतिक इतिहास पढ्नु जस्तै हो।\nआउनुहोस्, हामी संसारभर छरिएका ती ‘पौरखी प्रवासी’हरूको कथा सुनौं, जसले आफ्नो मेहनतले नेपालको शिर उँचो बनाएका छन्ः\nबेइजिङ । शीरमा टिलिक्क टल्किने मकालु हिमाल र आँगनमा छङछङ बग्ने अरूण नदी । प्राकृतिक हिसाबले भोजपुर दिंगलाको सौन्दर्य अरू पहाडका प्राकृतिक सौन्दर्यभन्दा फरक थिएन/छैन ।\nअन्तर्यमा अर्को सौन्दर्य पनि लुकेको थियो– शिक्षाको । शैक्षिक वातावरण र अध्ययन गरेका छरछिमेकीको प्रभावले हुनुपर्छ, डिबी कट्टेल सानैदेखि पढाइमा लगनशील थिए । उनले अरूण माध्यमिक विद्यालयबाट २०४७ सालमा एसएलसी पास गरे ।\nत्यसबेला गाउँको शैक्षिक वातावरण राम्रो भए पनि भौतिक पूर्वाधारको अभाव थियो । पारिपट्टी खाँदबारी बिजुलीले झिलिमिली भइसक्दा पनि दिंगलामा टुकी बालेरै पढ्नुपरेको मधुरो सम्झना उनको दिमागमा अझै छ । स्कुल जानका लागि हरेक दिन एक घन्टा उकाली/ओराली गर्नुपर्थ्यो ।\nत्योताका आम नेपाली विद्यार्थीको जीवनशैलीजस्तो थियो, उनको पनि त्योभन्दा फरक थिएन । तर दिग्गजहरूको छत्रछायाँ र आफ्नै रूचिले उनले सानैदेखि पढाइमा रूचि देखाए । त्यसैका परिणाम हुन् आजका वैज्ञानिक डा. डिबी कट्टेल ।\n‘तल नदी बगिरहन्थ्यो, माथि हिमाल थियो, बीचमा बादल दौडिन्थ्यो, यो कसरी संभव छ भन्ने मनमा लाग्थ्यो,’ कट्टेलले भने, ‘यिनै जिज्ञासाहरूले डोर्‍याएर मलाई वैज्ञानिक बनाए ।’\nएसएलसी सक्ने बित्तिकै उनी उच्च शिक्षा अध्ययनका लागि काठमाडौं आए । रूचिकै विज्ञान विषय पढे । पाटन संयुक्त क्याम्पसबाट आईएस्सी र त्रिचन्द्रबाट बिएस्सी गरेका कट्टेलले त्रिभुवन विश्वविद्यालयबाट हाइड्रोलोजी मेट्रोलोजीमा स्नातकोत्तर गरे ।\nपढाइ सँगसँगै उनी केही समय पत्रकारितामा पनि रहे । विशेषगरी विज्ञान प्रविधिका विषयहरू पत्रपत्रिकामा लेख्ने र टेलिभिजनमा विज्ञानकै विषयमा कार्यक्रम चलाउने काम गर्थे उनले । केही समय पत्रकारिता गरेपछि भने उनी फेरि पुरानै सपनाको गन्तव्यतिर मोडिए ।\n‘मेरो बच्चैदेखिको उद्देश्य वैज्ञानिक बन्ने भन्ने थियो । बीचमा मैले विभिन्न ट्रयाकहरू बदलेँ’ उनले भने, ‘तर पढाइका हिसाबले वैज्ञानिक हुने बाटो छोडिनँ ।’\nसामान्य मध्यम वर्गीय परिवारको विद्यार्थीले काठमाडौंमा टिक्नका लागि जे जति मेहनत गर्नुपर्थ्यो उनले पनि पनि गरेका हुन् । ‘काठमाडौंमा पढुन्जेल मैले निर्वाहका अनेक बाटोहरू अपनाए । नेपाल टेलिभिजनमा ‘वातावरण संसार’ कार्यक्रम बनाउँथे ।\n‘इमेज मेट्रो टिभीमा पनि काम गरेँ,’ कट्टेल पुराना दिनहरू सम्झिन्छन्, ‘तर खोज अनुसन्धान गर्ने पुरानो हुटहुटी बाँकी नै थियो । त्यसैले मिडिया चटक्कै छोडेर यतैतिर लागेँ ।’\nत्यसका लागि कट्टेलको पहिलो गन्तव्य थियो- नेपाल विज्ञान तथा प्रविधि प्रज्ञा प्रतिष्ठान (नाष्ट) ।\nत्यसबेला नाष्टमा उनले प्राविधिक अधिकृतमा नाम निकाले र त्यहीँ काम गर्न थाले ।\nकट्टेलले विस्तारै\nआफ्नो रूचिको क्षेत्रमा यात्रा गर्दै थिए । तीन वर्ष काम गरेपछि उनलाई नाष्टको वातावरणले त्यहीँ बसिरहन मन लागेन । उनले अध्ययन-अनुसन्धान नै गर्न चाहेका थिए तर त्यहाँ बिल्कुल माहौल नमिलेको कट्टेल सम्झिन्छन् । उनले विस्तारै सपनाका पखेँटाहरू फिजाउन थाले ।\nत्यही बेला उनी चाइनिज एकेडेमी अफ साइन्सेसको एउटा कार्यक्रममा सहभागी हुन चीनको बेइजिङ आए । उक्त एकेडेमीबाट पिएचडीको अफर आएपछि उनलाई वैज्ञानिक बन्ने आफ्नो पुरानो सपनाले ढोका ढकढक गरेको अनुभूति भयो सायद ।\nअरू दायाँबायाँ केही पनि सोचेनन् । उनले अध्ययन बिदाका लागि कार्यालयमा आग्रह गरे । तर बिदा स्वीकृत हुने नहुने त परको कुरा उल्टै कार्यालयमा अनुपस्थित भएकाले किन कारबाही नगर्ने भनेर उनको घरको ठेगानामा चिट्ठी पठाइयो । ती दिन सम्झिँदा कट्टेललाई अहिले पनि नरमाइलो लाग्छ ।\n‘\nबिदा स्वीकृत नहुँदै प्रशासनले किन कारबाही नगर्ने भनेर गाउँको ठेगानामा चिट्ठी पठायो’ उनी भन्छन्, ‘मैले यतैबाट राजीनामा पठाउनुपर्‍यो ।’\nविद्यावारिधी अध्ययन सुरु गरेपछि उनले ज्ञानको दायरा अझै फराकिलो पार्दै गए ।\nत्रिभुवन विश्वविद्यालयमा पढेको सैद्धान्तिक ज्ञानमा चीनबाट सिकेको प्राविधिक ज्ञानले उनलाई अघि बढ्न अझ धेरै मद्दत पुग्यो । उनको मेहनतले काम गर्‍यो । पिएचडी सक्नुअघि नै जर्मनीबाट पोष्ट डक्टरर रिसर्चको प्रस्ताव आयो ।\nउनी जर्मनी हानिए ।\nत्यहाँबाट फेरि केही समय काम गर्न पाकिस्तान गए । जर्मनी र पाकिस्तानका विश्वविद्यालयहरूमा केही वर्ष पढाएपछि सन् २०१६ मा उनी फेरि चीन नै फर्किए ।\n‘नेपालमा पनि हामीले युनिभर्सिटी त पढ्यौं । हाम्रो सैद्धान्तिक ज्ञान राम्रो पनि छ,’ कट्टेल भन्छन्, ‘तर प्राविधिक ज्ञान त मैले यहीँबाट पाएँ ।’ प्राविधिक र व्यवहारिक अध्ययनका लागि नेपालले पनि लगानी गर्नुपर्ने उनको बुझाइ छ ।\nउनले प्रतिष्ठानबाट जलवायु सम्बन्धी अनुसन्धानका अवसर पाएका थिए । त्यसका लागि नेपालको तत्कालीन विज्ञान तथा प्रविधि मन्त्रालयबाट सहमतिपत्र लिनुपर्थ्यो । उनले मन्त्रालयमा आवेदन पनि दिए । तर तत्कालीन विज्ञान तथा प्रविधि सचिवले उनलाई सहमतिपत्र दिएनन् ।\nत्यही कारण उनी त्यसबेला आउन पाएनन् । सन् २०१६ मा फेरि चीनले उनका लागि अवसरको ढोका खोल्यो ।\n‘सुरुमा विज्ञान सचिवबाट मैले कन्सेन्ट नपाएपछि म यहाँ आउन पाइनँ । तर पछि फेलोसिपमा अवार्ड भएपछि २०१६ मा म चीन फर्किएँ’ कट्टेल सम्झिन्छन्, ‘जतिबेला मैले पाकिस्तान छोड्ने भएँ, सुरूमा २ वर्षका लागि यहाँ आउने कुरा भएको थियो ।’\nउनी नेपालको तिक्ततापूर्ण वातावरण सम्झिँदै भन्छन्, ‘राजीनामा नदेऊ, २ वर्षको बिदा स्वीकृत गरिदिन्छौं भने र निश्चित समयका लागि स्यालरी पनि दिए, तर आफ्नै देशबाट एउटा सामान्य पत्र नपाउँदा मैले पाएको अवसर गुम्यो ।’\nसन् २०१९ यता आफैंले अध्ययन गरेको चिनियाँ वैज्ञानिक प्रतिष्ठान अन्तर्गत छिङहाई तिब्बत पठारभूमि अनुसन्धान संस्थानमा उपप्राध्यापक बनेका छन् कट्टेल । उनको मुख्य भूमिका जलवायु सम्बन्धी अधययन हो ।\nएशियाली क्षेत्रका लागि पानीको मुख्य आधार मानिएको थर्ड पोल क्षेत्र जलवायु प्रणालीमा गहिरो प्रभाव पार्ने क्षेत्र हो । उनको अध्ययनले जलवायु परिवर्तनका कारण थर्ड पोल क्षेत्रमा पनि वातावरणीय परिवर्तन भइरहेको निचोड निकालेको छ ।\n‘यी क्षेत्रमा उच्च तापक्रम बढेर हिमनदीहरू पग्लिने र हिमतालहरू फुट्ने क्रम बढीरहेको छ, यसले वातावरणीय सन्तुलनमा ठूलो असर पुर्‍याउँछ,’ कट्टेल भन्छन् ।\nजलवायु परिवर्तनको असर विश्वका अरू मुलुकहरूमा जस्तै नेपालमा पनि परिरहेको छ ।\n‘हामीले २-३ वटा कुरा विरासतमा लिएर आएका छौं । एउटा अत्यधिक वर्षा । अत्यधिक पानी पर्नु हाम्रो क्षेत्रमा नौलो कुरा होइन । अत्यधिक वर्षा हुनासाथ भौगोलिक क्षेत्रका कारण बाढी पहिरो जानु नौलो भएन,’ उनी भन्छन् ।\nडा. कट्टेल अगाडि थप्छन्, ‘हिमालमा हिउँ पग्लिनु नयाँ होइन । तर छिटो छिटो पग्लिएको छ । हाम्रो क्षेत्रमा पनि रातिको तापक्रम बढ्ने प्रक्रिया धेरै भइरहेको छ। वर्षाको मात्रा ज्यादा भयो भने हिमताल फुट्ने संभावना धेरै हुन्छ ।’\nयसको असर नेपालले पनि भोग्दै गइरहेकोमा उनको चिन्ता छ । तर काठमाडौंजस्ता क्षेत्रमा ग्लोबल वार्मिङ भन्दा पनि मान्छेहरूकै लापरबाहीका कारण समस्या भएको निचोड कट्टेलको छ ।\n‘काठमाडौंमा गर्मी भयो भने पनि हामी ग्लोबल वार्मिङले हो भन्छौं । काठमाडौमा रूख छैन, माटो छैन । हाम्रो कारणले झन् धेरै असर भएको छ । यसबारे हामी गम्भीर बन्नै पर्छ,’ उनले भने ।\nचीनको अनुसन्धानबाट नेपाललाई लाभ\nसन् २०२३ जनवरी देखि २०२४ डिसेम्बरसम्मका लागि कट्टेलले हिमाली क्षेत्रको जलवायु परिवर्तन र यसको असरबारे अध्ययन र निष्कर्ष निकाल्न १ करोड ३० लाख रूपैयाँ बराबरको अनुसन्धानवृत्ति पाए ।\nचीनको राष्ट्रिय प्राकृतिक विज्ञान प्रतिष्ठानका वैज्ञानिहरूबीच भएको कडा प्रतिष्पर्धा जितेर उनले उक्त फेलोसिप पाएका हुन् । उक्त फेलोसिप अन्तर्गत उनले नेपाल, पाकिस्तान, बंगलादेश, भारत, भुटान र तिब्बतका हिमाली क्षेत्रको एकीकृत अध्ययन गरे ।\nउनले आफ्नो अध्ययनमा हिमाली क्षेत्रमा प्रदूषण बढ्नुको आधारभूत कारणबारे अध्ययन गरेका छन् ।\n‘कहिलेकाँही सम्झिन्छु, अरूण भ्यालीकै मान्छे हुँ, मकालुकै काखमा हुर्किएको हुँ । त्यो ठाउँमा बसेर काम गर्न त कसलाई रहर नहुँदो हो र’ उनले भने, ‘म यहाँ यात्रा गर्दा विकास देख्छु । हाम्रो मुलुकमा कहिले होला भनेर भित्रबाटै नराम्रो लाग्छ ।’\n‘प्रदूषणको असर हिमालमा हिउँ पग्लिने प्रक्रिया कस्तो छ । यस्ता कुराहरूमा उच्च तहको अनुसन्धान र रिसर्चमा इन्डिकेट भइसकेका छन्’ उनले भने, ‘सयभन्दा धेरै नेपालसँग नै सम्बन्धित भएका रिसर्च छन् ।’\nजलवायु प्रदूषणले हिमाली क्षेत्रमा पारेको असरको पहिचान गरेर नीति बनाउनका लागि नेपाल सरकारले नै चासो नदिएको उनको भनाइ छ । ‘वैज्ञानिकले त अध्ययनको निष्कर्ष दिने हो’ उनले भने, ‘हामीले दिएका छौं ।’\nजलवायु परिवर्तनको असरबारे नेपालले सम्मेलन बाहेक अरू नगरेको बताउँछन् कट्टेल । ‘अब पोलिसी बनाएर एक्सनमा जाने काम राज्यको हो । त्यति गम्भीर भएजस्तो लाग्दैन । अबेर भइसक्यो,’ उनले भने ।\nनेपाल फर्किने तर कहाँ ?\nकट्टेल तिनै वैज्ञानिक हुन् जसले २०७७ साल माघमा चीनका तत्कालीन प्रधानमन्त्री लि खछ्याङसँग साक्षात्कार गर्ने मौका पाए । चीनको ग्रेटहलमा भएको उक्त साक्षात्कारमा कट्टेलसहित भारत, अमेरिका, रूस लगायत देशका १७ जना वैज्ञानिक थिए ।\nएक नेपाली हुनुको नाताले उक्त अवसर पाएकोमा आफूलाई गौरव महसुस भएको उनले बताए । तर विदेशमा जति मानसम्मान पाए पनि स्वेदशका लागि काम गर्दा जत्तिको आनन्द नहुने उनलाई लागेको छ ।\n‘कहिलेकाँही सम्झिन्छु, अरूण भ्यालीकै मान्छे हुँ, मकालुकै काखमा हुर्किएको हुँ । त्यो ठाउँमा बसेर काम गर्न त कसलाई रहर नहुँदो हो र’ उनले भने, ‘म यहाँ यात्रा गर्दा विकास देख्छु । हाम्रो मुलुकमा कहिले होला भनेर भित्रबाटै नराम्रो लाग्छ ।’\nभावुक सुनिएका कट्टेल सम्हालिंदै थप्छन्, ‘मैले चाहेर मात्रै पनि त केही हुने होइन नि ! उनलाई बरू जहाँ बसेर काम गरे पनि देशकै लागि गरेको छु भन्नेमा गौरबबोध छ ।\n‘मैले यहाँ नेपालीको हैसियतमा काम गर्छु । राम्रो गरेँ भने मेरै देशका लागि हो,’ उनले भने । उनलाई बेइजिङमा अनुसन्धान गरेर प्राप्त ज्ञान र त्यसको निष्कर्ष नेपालमा गएर पनि बाँड्न मन त छ । तर, त्रिभुवन विश्वविद्यालयमा समेत त्यो किसिमको वातावरण नभएकोमा भने चिन्तित छन् । देशमा बस्ने वातावरण छैन, फर्कने कसरी ?\n‘अहिले त युवाहरू १०-१२ पास गरेपछि नेपाल नै बस्दैनन् । अब नीति उनीहरूको सपना पूरा गर्नेगरी बनाउनुपर्छ। भोलि उनीहरूलाई सपोर्ट हुने खालको बनाउन सक्नुपर्छ’ उनले भने, ‘अरूतिर त राष्ट्रले नै सपोर्ट गर्छ । हाम्रोमा त्यो माहौल हुनुपर्‍यो नि त !’\nउनलाई मुलुकको प्राज्ञिक क्षेत्र पनि राजनीतिले ध्वस्त पारेकोमा पटक्कै चित्त बुझेको छैन । ‘मैले संसारका अरू ठाउँमा सिर्जनात्मक क्षेत्रमा राजनीति देखेको छैन । नेपालमा गए यो कुन राजनीतिक पार्टीको भन्ने हुन्छ’ उनले भने, ‘नेपाल फर्किन त मन लाग्छ तर, प्रश्न उठ्छ कहाँ जाने ?’\nयो पनि पढ्नुहोस\nबेलायतमा चम्किएका नेपाली व्यवसायी\nयो पनि पढ्नुहोस\nइटालियन स्वादका नेपाली सेफ\nयो पनि पढ्नुहोस\nटुकीको धुवाँदेखि हाइड्रोजन ऊर्जाको सपनासम्म\nयो पनि पढ्नुहोस\nकतारको फोहोर उठाएर करोडपति\nयो पनि पढ्नुहोस\nविश्वलाई नेपाल चिनाउने चिकित्सक\nयो पनि पढ्नुहोस\nकाठमाडौंका गल्लीदेखि लन्डनको ग्लोबल स्टुडियोसम्म\nपौरखी प्रवासी\nइटालियन स्वादका नेपाली सेफ\nचीन बसेर हिमालको बिमार जाँचिरहेका नेपाली वैज्ञानिक\nकाठमाडौंका गल्लीदेखि लन्डनको ग्लोबल स्टुडियोसम्म\nबेलायतमा चम्किएका नेपाली व्यवसायी\nटुकीको धुवाँदेखि हाइड्रोजन ऊर्जाको सपनासम्म\nरूस-युक्रेन युद्धका नेपाली उद्धारक\nकतारको फोहोर उठाएर करोडपति\nविश्वलाई नेपाल चिनाउने चिकित्सक\nचीन\nडिबी कट्टेल\nनेपाली वैज्ञानिक\nपौरखी प्रवासी\nहिमाल\nलेखक\nबिनु सुवेदी\nलेखकको सबै आर्टिकल\nयो खबर पढेर तपाईलाई कस्तो महसुस भयो ?\nखुसी\nदुःखी\nअचम्मित\nउत्साहित\nआक्रोशित\nप्रतिक्रिया\nभर्खरै\nपुराना\nलोकप्रिय\nप्रतिक्रिया दिनुहोस्\nLogin to comment\nRemenber me\nForgot password?\nLogin\nखाता खोल्नु भएको छैन ?\nसाइनअप गर्नुहोस्\nवा इमेल/सोसल मिडियामार्फत् लगइन गर्नुहोस्\nGoogle\nTwitter\nForgot Password?\nSend Password Reset Link\nBack\n+\nप्रतिक्रिया\n4\nप्रतिक्रिया\nHot Properties\nSetipakha\nDuplex House for Sale at Setipakha\nRs. 2.68 Cr\nTotal Amount\nSanagaun\nBeautiful House on sale at Sanagau\nRs. 4.5 Cr\nTotal Amount\nImadol\nBeautiful House on sale at Imadol\nRs. 4.8 Cr\nTotal Amount\nDholahiti\nHouse for Sale at Dholahiti\nRs. 3.9 Cr\nTotal Amount\nRajkulo\nHouse for Sale at Rajkulo, Imadol\nRs. 3.95 Cr\nTotal Amount\nDhumbarahi\nHouse for rent at Dhumbarahi\nRs. 2 Lac\nPer Month\nDholahiti\nHouse for Sale Dholahiti\nRs. 4.2 Cr\nTotal Amount\nTokha\nBungalow House for Sale at Tokha\nRs. 2.65 Cr\nTotal Amount\nShital Height\nHouse for Sale at Shital Height\nRs. 2.35 Cr\nTotal Amount\nChunikhel\nHouse for sale at Chunikhel\nRs. 2.5 Cr\nTotal Amount\nसम्बन्धित खबर\nचीनका पूर्व कृषि मन्त्रीलाई भ्रष्टाचारको आरोपमा मृत्युदण्ड\nचीनको एक रेष्टुराँमा किशोरद्वयले सुपमा पिसाब फेरेपछि तिर्नुपर्‍यो झण्डै ४ करोड जरिबाना\nचीनले बनायो विश्वकै पहिलो सिक्स जी चिप, आधा सेकेन्डमै ५० जीबीको फिल्म डाउनलोड\nचिनियाँ सुरक्षा नियामक आयोगका पूर्वप्रमुखलाई भ्रष्टाचार अभियोग\nसरकारले भन्यो- भारतमा पनि चीनमा जस्तैगरी आफ्ना अडान राख्छौं\nकांग्रेस, माओवादी र एकीकृत समाजवादीको एकै स्वर : चीन र अमेरिका दुवैको सैन्य रणनीतिमा नेपाल उभिँदैन\nट्रेन्डिङ\nAdvertisment\nसिफारिस\nटुकीको धुवाँदेखि हाइड्रोजन ऊर्जाको सपनासम्म\nजेनजी विद्रोहपछि बन्ने जवाफदेही संसद्‌ कस्तो होला ?\nशीतल निवासमा एमाले नेताहरूको २ घन्टा, राष्ट्रपतिले भने- चुनावमा जानुस्\n‘शेरबहादुर देउवाको नेतृत्वमा कांग्रेस चुनावमा जान सक्दैन’\n‘जेनजी आन्दोलन दमनको नीतिगत तहसम्मै जाँचबुझ हुनेछ’\nजेनजी प्रदर्शनपछि देश कता जाँदैछ, के गर्नुपर्छ?\nआउने दिनका चिन्ताहरू\nधेरै कमेन्ट गरिएका",
  "description": "\r\n\r\nभूमण्डलीकरणको यो युगमा संसार साँघुरिएको छ र मानिसको यात्रा अब भौगोलिक सीमाभित्र कैद छैन। अवसरको खोजीमा होस् वा ज्ञान र सीपको यात्रामा, नेपालीहरू पनि यही विश्वव्यापी लहरको एउटा अभिन्न अंग बनेका छन्। पृथ्वीका विभिन्न भूभागमा …",
  "domain": "onlinekhabar.com",
  "enhanced": true,
  "fetched_at": "2025-10-02T12:54:48.910914Z",
  "id": "92cbb2630151dd0e8f29d3018b3ecb27c84132d2e6d42e526843a8bd0185f2c9",
  "images": [
    "https://www.onlinekhabar.com/wp-content/themes/onlinekhabar-2021/img/comment-blue.png",
    "https://www.nepalhomes.com/public/400-300/media/6142EE1EAAA149C-IMG-20250916-WA0002.jpg",
    "https://www.onlinekhabar.com/wp-content/uploads/2025/09/pradeep-paudel-cover-270x170.jpg",
    "https://www.onlinekhabar.com/wp-content/uploads/2025/09/GenZ-Graphics-270x170.jpeg",
    "https://www.onlinekhabar.com/wp-content/uploads/2023/10/samghiya-samsad-vaban-singhdurbar-2-270x170.jpg",
    "https://www.onlinekhabar.com/wp-content/uploads/2025/10/Tanka-Sapkota-Banner-New.jpg",
    "https://www.onlinekhabar.com/wp-content/uploads/2025/09/haidilao-resturent-soup-chinese-fe-768x427.jpg",
    "https://www.onlinekhabar.com/wp-content/uploads/2025/10/DB-Kattel-1024x500.jpg",
    "https://www.nepalhomes.com/public/400-300/media/F1B21DE3995EF14-WhatsApp%20Image%202025-09-17%20at%2015.22.30.jpeg",
    "https://www.onlinekhabar.com/wp-content/uploads/2025/09/Jaya-Prasad-Siwakoti-Paurakhi-Prabasi-768x375.jpg",
    "https://www.onlinekhabar.com/wp-content/uploads/2021/10/Binu-Subedi-150-150.gif",
    "https://www.nepalhomes.com/public/400-300/media/2AB84CA2F03FDDD-1e8c72d4-816d-4ee5-8496-ac9cea1e2de0%20(1).jpg",
    "https://www.onlinekhabar.com/wp-content/uploads/2025/09/Tang-Renjian-Chinas-former-Minister-of-Agriculture-and-Rural-Affairs.jpg",
    "https://www.onlinekhabar.com/wp-content/uploads/2025/10/DB-Kattel-1.jpg",
    "https://www.nepalhomes.com/public/400-300/media/CF9679C8ED7201A-548860214_1290272539776758_9002353538965972202_n.jpg",
    "https://www.onlinekhabar.com/wp-content/uploads/2025/09/Dr-Bishnu-Bastakoti-Banner.jpg",
    "https://www.onlinekhabar.com/wp-content/uploads/2025/10/DB-Kattel-768x375.jpg",
    "https://www.nepalhomes.com/public/400-300/media/6D7D010384E1324-FB_IMG_1757925618469.jpg",
    "https://www.onlinekhabar.com/wp-content/uploads/2025/09/President-Ramchandra-poudel-and-CPN-UML-leaders-at-Shital-niwash-Cover-270x170.png",
    "https://www.onlinekhabar.com/wp-content/uploads/2025/09/Ganesh-Acharya-Paurakhi-Prabasi.jpg",
    "https://www.onlinekhabar.com/wp-content/themes/onlinekhabar-2021/img/ok-utsahit.png",
    "https://www.onlinekhabar.com/wp-content/uploads/2025/09/Dr-Bishnu-Bastakoti-Banner-270x170.jpg",
    "https://www.onlinekhabar.com/wp-content/uploads/2025/09/Chaitanya-Mishra-Artical_Cover-270x170.png",
    "https://www.nepalhomes.com/public/400-300/media/8ED9EA5C3954D6D-IMG_4803.jpg",
    "https://www.onlinekhabar.com/wp-content/uploads/2025/10/DB-Kattel-3.jpg",
    "https://www.onlinekhabar.com/wp-content/themes/onlinekhabar-2021/img/ok-dukhi.png",
    "https://www.onlinekhabar.com/wp-content/uploads/2025/09/Samsad-GSI-Nepal-Cover-768x375.jpg",
    "https://www.onlinekhabar.com/wp-content/themes/onlinekhabar-2021/img/ok-akroshit.png",
    "https://www.nepalhomes.com/_next/static/media/logo.b90ba8bc.svg",
    "https://www.onlinekhabar.com/wp-content/uploads/2025/09/Ganesh-Acharya-Paurakhi-Prabasi-768x375.jpg",
    "https://www.nepalhomes.com/public/400-300/media/55B7D547547C014-FB_IMG_1757070135855.jpg",
    "https://www.onlinekhabar.com/wp-content/uploads/2025/09/Yi-Huiman-chairman-of-China-Securities-Regulatory-Commission-CSRC.jpg",
    "https://www.onlinekhabar.com/wp-content/themes/onlinekhabar-2021/img/ok-achammit.png",
    "https://www.onlinekhabar.com/wp-content/uploads/2025/10/Norbu-Shrepa.jpg",
    "https://www.onlinekhabar.com/wp-content/uploads/2025/09/Durga-Bdr-BK-Qatar.jpg",
    "https://www.onlinekhabar.com/wp-content/uploads/2025/09/Navin-Singh-Khadka-Banner-768x375.jpg",
    "https://www.nepalhomes.com/public/400-300/media/32E5D3825B72026-WhatsApp%20Image%202025-09-17%20at%2019.34.01.jpeg",
    "https://www.onlinekhabar.com/wp-content/plugins/ok-user-manager/img/ajax-loader.gif",
    "https://www.nepalhomes.com/public/400-300/media/D28B7FBBDC61610-WhatsApp%20Image%202025-09-01%20at%2016.41.16Insert%20Rename%20Macros.jpeg",
    "https://www.onlinekhabar.com/wp-content/uploads/2025/09/Navin-Singh-Khadka-Banner.jpg",
    "https://www.onlinekhabar.com/wp-content/uploads/2025/09/Durga-Bdr-BK-Qatar-768x375.jpg",
    "https://www.onlinekhabar.com/wp-content/themes/onlinekhabar-2021/img/ok-khusi.png",
    "https://www.onlinekhabar.com/wp-content/uploads/2025/10/Norbu-Shrepa-768x375.jpg",
    "https://www.onlinekhabar.com/wp-content/themes/onlinekhabar-2021/img/ajax-loader.gif",
    "https://www.onlinekhabar.com/wp-content/uploads/2025/09/gauri-bahadur-pradhan-Cover-270x170.png",
    "https://www.onlinekhabar.com/wp-content/uploads/2025/09/Dr-Bishnu-Bastakoti-Banner-768x375.jpg",
    "https://www.onlinekhabar.com/wp-content/uploads/2025/10/Tanka-Sapkota-Banner-New-768x375.jpg",
    "https://www.onlinekhabar.com/wp-content/themes/onlinekhabar-2021/img/clock-icon.png",
    "https://www.onlinekhabar.com/wp-content/uploads/2025/09/Six-G-cheap-Final-768x439.jpg",
    "https://www.nepalhomes.com/public/400-300/media/99EDAC1C7FC9881-99181f3a-fcb3-445a-ab48-6d3d0e355c96%20(1).jpg",
    "https://www.onlinekhabar.com/wp-content/uploads/2025/09/Amritbahadur-rai-768x375.jpg"
  ],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "चीन बसेर हिमालको बिमार जाँचिरहेका नेपाली वैज्ञानिक "
          ],
          [
            "og:url",
            "https://www.onlinekhabar.com/2025/10/1774906/nepali-scientists-studying-himalayan-disease-in-china"
          ],
          [
            "og:description",
            "\r\n\r\nभूमण्डलीकरणको यो युगमा संसार साँघुरिएको छ र मानिसको यात्रा अब भौगोलिक सीमाभित्र कैद छैन। अवसरको खोजीमा होस् वा ज्ञान र सीपको यात्रामा, नेपालीहरू पनि यही विश्वव्यापी लहरको एउटा अभिन्न अंग बनेका छन्। पृथ्वीका विभिन्न भूभागमा …"
          ],
          [
            "og:image",
            "https://www.onlinekhabar.com/wp-content/uploads/2025/10/DB-Kattel-1024x500.jpg"
          ],
          [
            "og:type",
            "article"
          ],
          [
            "og:site_name",
            "Online Khabar"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "चीन बसेर हिमालको बिमार जाँचिरहेका नेपाली वैज्ञानिक "
            ],
            [
              "og:url",
              "https://www.onlinekhabar.com/2025/10/1774906/nepali-scientists-studying-himalayan-disease-in-china"
            ],
            [
              "og:description",
              "\r\n\r\nभूमण्डलीकरणको यो युगमा संसार साँघुरिएको छ र मानिसको यात्रा अब भौगोलिक सीमाभित्र कैद छैन। अवसरको खोजीमा होस् वा ज्ञान र सीपको यात्रामा, नेपालीहरू पनि यही विश्वव्यापी लहरको एउटा अभिन्न अंग बनेका छन्। पृथ्वीका विभिन्न भूभागमा …"
            ],
            [
              "og:image",
              "https://www.onlinekhabar.com/wp-content/uploads/2025/10/DB-Kattel-1024x500.jpg"
            ],
            [
              "og:type",
              "article"
            ],
            [
              "og:site_name",
              "Online Khabar"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-10-01T15:23:53Z",
  "source": "अनलाइनखबर",
  "store_path": "_store/92/92cbb2630151dd0e8f29d3018b3ecb27c84132d2e6d42e526843a8bd0185f2c9.json",
  "title": "चीन बसेर हिमालको बिमार जाँचिरहेका नेपाली वैज्ञानिक",
  "url": "https://www.onlinekhabar.com/2025/10/1774906/nepali-scientists-studying-himalayan-disease-in-china",
  "version": 1
}