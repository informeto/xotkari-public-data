{
  "author": "शोभा शर्मा :: Setopati",
  "content": "सुशीला कार्कीको प्रधानमन्त्री नियुक्तिपछि चर्चा पाएको 'आवश्यकताको सिद्धान्त', के हो यो?\nशोभा शर्मा\nकाठमाडौं, असोज ८\nपछिल्लो समय नेपाली राजनीतिमा एउटा शब्दावलीले खुब चर्चा पायो — आवश्यकताको सिद्धान्त।\nसंसद सदस्य नै नरहेकी पूर्वप्रधानन्यायाधीश सुशीला कार्कीलाई प्रधानमन्त्री नियुक्त गर्न मिल्छ कि मिल्दैन?\nकार्कीले जननिर्वाचित प्रतिनिधिसभा विघटन गर्नु संवैधानिक हो कि होइन?\nपूर्वप्रधानन्यायाधीश कार्कीले प्रधानमन्त्री पद धारण गर्नु संविधानसम्मत हो कि होइन?\nयस्ता अनेक प्रश्नको उत्तर 'आवश्यकताको सिद्धान्त' मा खोजियो।\nजेन–जी आन्दोलनपछिको बदलिँदो राजनीतिक परिस्थितिमा संविधानले सबै प्रश्नको सोझो उत्तर दिँदैन। त्यसैले भदौ २४ पछि चालिएका राजनीतिक कदमहरूलाई अर्थ्याउन 'आवश्यकताको सिद्धान्त' को सहारा लिइएको हो।\nअब प्रश्न उठ्छ — यो आवश्यकताको सिद्धान्त भनेको के हो? नेपालमा यसको प्रयोग पहिले पनि गरिएको थियो कि यो पहिलोपटक हो?\nत्रिभुवन विश्वविद्यालय अन्तर्गतको नेपाल ल क्याम्पसका उप–प्राध्यापक कमलराज थापाका अनुसार आवश्यकताको सिद्धान्तलाई जोड दिएर सबभन्दा पहिले लेख्ने ग्रिक दार्शनिक प्लेटो हुन्।\nउनका अनुसार प्लेटोले प्राकृतिक आवश्यकता असीमित हुने भएकाले त्यसलाई तर्कद्वारा नियन्त्रित गर्नुपर्ने अवधारणा अघि सारेका थिए।\nपछि 'नेसेसिटिज नोज नो ल' (आवश्यकताले कानुन जान्दैन) भन्ने सिद्धान्त पनि विकसित भयो।\n'कहिलेकाहीँ जनजीवनलाई निर्देशित गर्ने कानुनहरू समेत लागू हुन नसक्ने परिस्थिति बन्छ। जसरी कानुन बनाइएको छ, त्यसरी नै मान्छेको वास्तविक जीवन चल्छ भन्ने हुँदैन। त्यसैले आवश्यकताको सिद्धान्त विकास भएको हो,' उप–प्राध्यापक थापाले भने, 'कहिलेकाहीँ कानुनभन्दा अलिकति फरक रहेर मान्छेको जीवन सञ्चालन गर्नुपर्ने हुन्छ। त्यसलाई गैरकानुनी घोषित गर्नुभन्दा वैधानिकता दिन उपयुक्त हुन्छ भन्ने मान्यता आवश्यकताको सिद्धान्तले बोक्छ।'\nमध्यकालीन समयमा यो सिद्धान्तको प्रयोग गर्ने सबभन्दा पुराना कानुनविद् हुन् — बेलायतका हेनरी डि ब्राक्टन।\nउनले भनेका छन्, 'कानुनमा नभएको कुनै काम–कारबाही वा निर्णयलाई आवश्यकताका आधारमा वैधता प्रदान गर्नु आवश्यकताको सिद्धान्त हो।'\nयो कानुनी सिद्धान्तको प्रयोग कस्तो अवस्थामा गर्न सकिन्छ भन्नेबारे परिभाषाले नै थोरबहुत बताउँछ। तर सामान्यतया संवैधानिक वा कानुनको अभावलाई संविधानको मर्म नमर्ने गरी परिपूर्ति गर्न यसको प्रयोग गरिन्छ। कुनै कुनै ठाउँमा सैनिक शासन लागू गर्न पनि यो सिद्धान्त प्रयोग गरिएको पाइन्छ।\nजेन–जी आन्दोलनपछि सेनाले शान्ति सुरक्षाको जिम्मा लिएका बेला र अन्तरिम सरकार गठनको छलफल चलिरहेका बेला सर्वोच्च अदालतका पूर्वन्यायाधीश ईश्वर खतिवडाले आफ्नो फेसबुकमा लेखेका थिए, 'अवधारणागत दृष्टिले हेर्दा आवश्यकताको सिद्धान्त प्रयोग गरेर जुनसुकै कानुनी रिक्तता पूर्ति गर्न सकिन्छ भन्ने देखिँदैन। सामान्यतया यो सिद्धान्तको प्रयोग गर्नु पनि हुँदैन।'\nउनी अगाडि लेख्छन्, 'यदाकदा संविधानले आत्मसात् गरेका लोकतान्त्रिक मूल्य–मान्यता, मौलिक हक, कानुनको शासन आदिको जगेर्ना र संरक्षणका लागि अपवादको अवस्थामा यो सिद्धान्त प्रयोग गरिएका दृष्टान्त छन्। तर कुनै पनि अवस्थामा यो आवश्यकताको सिद्धान्त लोकतन्त्रविरूद्ध प्रयोग हुन सक्दैन। अर्थात्, लोकतान्त्रिक मूल्य–मान्यता, मौलिक हक, कानुनको शासन जस्ता कुरामा प्रतिकूल असर पर्ने गरी वा संविधानको भावना र संवैधानिक संरचना वा संविधानका कुनै प्रावधान प्रतिकूल हुने गरी कुनै पनि अवस्थामा यो सिद्धान्त प्रयोग गर्ने कुरा स्वीकार्य बन्दैन।'\nअन्य देशको उदाहरण हेर्ने हो भने यो सिद्धान्तको प्रयोग पाकिस्तानमा पटक पटक भएको छ।\nसन् १९५४ मा गुलाम अलि मोहम्मदले संविधानसभा विघटन गरे। मुद्दा अदालत पुग्यो। पकिस्तानी अदालतले आवश्यकताको सिद्धान्त देखाएर उक्त विघटनलाई वैधता दियो।\nयही सिद्धान्त प्रयोग गरेर त्यहाँ सैनिक कू समेत भएका छन्।\nक्यानडाको म्यानिटोबा राज्यमा अंग्रेजी र फ्रेन्च दुवै भाषा प्रयोग गरी कानुन बनाउनुपर्ने व्यवस्था थियो। तर लामो समयसम्म अंग्रेजी भाषामा मात्र कानुन बनाइयो। त्यसविरूद्ध अदालतमा मुद्दा पर्‍यो। अदालतले सन् १८९० देखि १९८५ सम्म अंग्रेजी भाषामा मात्र बनाइएका सबै कानुन संविधानविपरीत बनेको ठहर गर्‍यो।\nतर ती कानुन तत्काल खारेज गरे मुलुक कानुनविहीनताको अवस्थामा पुग्ने भयो। नागरिकले दु:ख पाउने भए। त्यही भएर अदालतले अंग्रेजी र फ्रेन्च दुवै भाषामा कानुन नबनुञ्जेल आवश्यकताको सिद्धान्तअनुसार पुरानै कानुनलाई वैधता पनि दियो।\nउप–प्रध्यापक थापाका अनुसार नेपालमा यो कानुनी सिद्धान्तको पहिलो प्रयोग २०५८ सालमा गरिएको थियो।\nत्यति बेला अध्यादेशबाट ल्याइएको बजेटविरूद्ध सर्वोच्चमा रिट परेको थियो। तत्कालीन अर्थमन्त्री भरतमोहन अधिकारीले संसद नभएका कारण अध्यादेशबाट बजेट ल्याएका थिए।\nत्यसविरूद्धको रिटमा फैसला गर्दा सर्वोच्चले पहिलोपल्ट आवश्यकताको सिद्धान्त प्रयोग गरेको थियो।\nसंसद नभएका बेला अध्यादेश ल्याएर भए पनि बजेट जारी गरेको भन्दै आवश्यकताको सिद्धान्तका आधारमा त्यसलाई वैधता दिइएको थियो।\nपहिलो संविधानसभापछि चुनावी सरकारको अध्यक्षता गर्न गएका प्रधानन्यायाधीश खिलराज रेग्मीविरूद्धको रिट लगायतका मुद्दामा बहस हुँदा पनि यो सिद्धान्तले व्यापक चर्चा पाएको थियो।\nअहिले जेन–जी आन्दोलनको बलमा बनेको अन्तरिम सरकारलाई वैधता दिन पनि 'आवश्यकताको सिद्धान्तले' चर्चा पाइरहेको छ।\nउप–प्राध्यापक थापा र संविधानविद भिमार्जुन आचार्य भने कार्की नेतृत्वको सरकार आवश्यकताको सिद्धान्तअनुसार नभएको बताउँछन्।\n'वर्तमान सरकार आवश्यकताको सिद्धान्तका आधारमा बनेको होइन। यो जनआन्दोलनको म्यान्डेटका आधारमा बनेको सरकार हो,' आचार्यले भने।\nउप–प्राध्यापक थापाले पनि यो सरकारलाई आवश्यकताको सिद्धान्तले होइन, जेन–जी आन्दोलनले वैधता दिएको बताउँछन्।\nआवश्यकताको सिद्धान्तअनुसार बनेको सरकार भन्ने हो भने त्यसले जेन–जी आन्दोलनलाई एक हिसाबले अवमूल्यन गर्ने उनको तर्क छ।\n'संविधान कार्यन्वयन हुन नसक्ने अवस्थामा संविधानको उद्देश्य पूरा गर्न गरिएको काम–कारबाही संविधानको भवना र मर्म प्रतिकुल हुँदैन भने आवश्यकताको सिद्धान्त प्रयोगमा आउँछ। यसले सानो ग्याप भर्न सक्छ,' उनले भने, 'तर जेन जी आन्दोलनले जस्तो किसिमको परिस्थिति ल्यायो त्यो त संविधानले परिकल्पना गरेको थिएन। नागरिकहरूको आन्दोलनले संविधानअनुसार बनेको सरकार ढल्यो, अर्को सरकार बनाउन दिएन। यो त क्रान्तिकारी परिवर्तन भएको हो। अहिले बनेको सरकारले आवश्यकताको सिद्धान्तका आधारमा वैधता पाउने होइन कि आन्दोलन वा क्रान्तिबाट वैधता पाउने हो।'\nउनले अगाडि भने, 'अहिलेको परिस्थितलाई टालटुले हिसाबले लिने, अलि अलि सुधारेजस्तो गर्ने तर पुरानै अवस्थामा फर्किने सोचाइ भयो भने यसलाई आवश्यकताको सिद्धान्त भनेर टार्ने काम गरिनेछ। तर जेन–जी ले उठाएका समस्यालाई गम्भीरतापूर्वक लिने र सही तरिकाले समाधान दिनुपर्छ भन्नेहरूले यसलाई क्रान्ति मान्ने भए। त्यही क्रान्तिले दिएको वैधानिकताका आधारमा अहिलेको सरकार वैधानिक हो भन्ने भए।'\n***\n#nepali politics\n#Constitution of Nepal\n#Sushila Karki\n#Gen-Z movement\n#interim government\n#Parliament dissolution\n#Supreme Court Nepal\n#Democracy\n#Rule of law\n#Bhimarjun Acharya\nप्रकाशित मिति: बुधबार, असोज ८, २०८२\n१३:२२\nसिफारिस\nसुशीला कार्कीको प्रधानमन्त्री नियुक्तिपछि चर्चा पाएको 'आवश्यकताको सिद्धान्त', के हो यो?\nएनआरएनएको सहयोगमा ट्राफिक कन्ट्रोल रूम बन्ने\nसञ्चारमन्त्री खरेलले भनेजस्तो १० सहरमा नि:शुल्क वाइफाइ दिन सम्भव होला?\nदसैं सुरू भएसँगै घर फर्कनेहरूको बढ्यो चहलपहल (तस्बिरहरू)\nजेनजी आन्दोलनमा निजी क्षेत्रको कति भयो क्षति?\nजसलाई साना–ठूला सबैले भन्छन् 'आशिका दिदी'\nप्रतिक्रिया दिनुहोस्\nविचार\nकोशी उच्च बाँधको डिजाइन परिवर्तनले पानीजहाजको सपनामा धक्का!\nडा. मुकेशराज काफ्ले\nमैले 'दिव्य डिभाइस' बाट देखेको कुरूक्षेत्र काठमाडौं!\nसन्तोष रिमाल\nनेपाली कांग्रेस रूपान्तरणको मार्गचित्र\nडा. यादव पण्डित\nत्यो समाज पछ्यौटे नै रहन्छ जसले उद्यमशील नागरिकलाई खलनायक ठान्छ!\nअमित ढकाल\nब्लग\nमोटाउन नपाइने हो?\nपूजा ढुंगाना\nदसैंको आगमन र यात्राको अनिश्चितता\nविष्णु थापा\nचम्किलो पर्दा पार: एक विद्यार्थीको सिक्ने सफर!\nदीपिका श्रेष्ठ\nमोबाइलको मायाजाल!\nअमृत बेल्बासे\nसाहित्यपाटी\nयात्रा, सडक र स्यालुट!\nईश्वर पोखरेल\nसमयको गर्भमा हराएको काठमाडौँ!\nएलिना कार्की\nनिष्ठुरी बुवा!\nनिर्मल घिमिरे\nदसैँ आयो रे!\nसाजन विश्वकर्मा\nकेटाकेटीका कुरा\nबन्ने नै छ नेपाल!\nअनन्य राज सापकोटा\nमेरी आमाको दुःख!\nअनुस्का सापकोटा\nगाउँ जाने दोस्रो बाटो!\nदिक्षिता केसी\nअहिल्यै सबै कुरा थाहा हुन जरुरी छैन!\nसाईना ढुंगेल\nपाठक विचार\nसर्वोच्चका शाखा अधिकृत महिमानसिंह विष्टको खण्डन–पत्र\nमहिमानसिंह विष्‍ट\nयुवाको आँखामा वनस्पति र पर्यावरण!\nचेतराज जोशी\nफर्किएका खाली हातहरू…\nप्रकाश विक\nविदेशी नागरिकताको 'युद्ध जिते'पछि सामाजिक सञ्जालमा देशप्रेमको ज्वारभाटा!\nसन्दिप पराजुली\nसूचनापाटी\nयुनिकोडमा टाइप गर्नुहोस्\nविनिमय दर\nशेयर बजार\nसुन चाँदि\nरेडियो सुन्नुहोस्",
  "description": "नेपालमा यसको प्रयोग पहिले पनि गरिएको थियो कि यो पहिलोपटक हो?",
  "domain": "setopati.com",
  "enhanced": true,
  "fetched_at": "2025-09-24T07:50:37.047735Z",
  "id": "920f09412c445370dbd73ae1ad7561558af932db3c2f32fe3a7f98c13eb69c3d",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "सुशीला कार्कीको प्रधानमन्त्री नियुक्तिपछि चर्चा पाएको 'आवश्यकताको सिद्धान्त', के हो यो?"
          ],
          [
            "og:url",
            "https://www.setopati.com/politics/370133/"
          ],
          [
            "og:description",
            "नेपालमा यसको प्रयोग पहिले पनि गरिएको थियो कि यो पहिलोपटक हो?"
          ],
          [
            "og:image",
            "https://www.setopati.com/uploads/posts/sushila-n-ramchandra-1757670994.jpg"
          ],
          [
            "og:type",
            "article"
          ],
          [
            "og:site_name ",
            "Setopati"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "सुशीला कार्कीको प्रधानमन्त्री नियुक्तिपछि चर्चा पाएको 'आवश्यकताको सिद्धान्त', के हो यो?"
            ],
            [
              "og:url",
              "https://www.setopati.com/politics/370133/"
            ],
            [
              "og:description",
              "नेपालमा यसको प्रयोग पहिले पनि गरिएको थियो कि यो पहिलोपटक हो?"
            ],
            [
              "og:image",
              "https://www.setopati.com/uploads/posts/sushila-n-ramchandra-1757670994.jpg"
            ],
            [
              "og:type",
              "article"
            ],
            [
              "og:site_name ",
              "Setopati"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-24T07:37:20Z",
  "source": "सेतोपाटी",
  "store_path": "_store/92/920f09412c445370dbd73ae1ad7561558af932db3c2f32fe3a7f98c13eb69c3d.json",
  "title": "सुशीला कार्कीको प्रधानमन्त्री नियुक्तिपछि चर्चा पाएको 'आवश्यकताको सिद्धान्त', के हो यो?",
  "url": "https://www.setopati.com/politics/370133",
  "version": 1
}