{
  "author": "",
  "content": "वाह ! जिन्दगी\nजक्सन न्यूरोड : चार दशकदेखिका ‘यार’\nकृष्ण आचार्य\nजेष्ठ २८, २०७७\nयारहरू भट्टीमा घन्टौँ बिताउँछन् । यसको मतलब यो होइन कि उनीहरू जँड्याहा हुन् । रक्सी त केवल एक बहाना हो । खासमा रक्सीलाई बहाना बनाएर मिठा–मिठा गफ गर्ने उनीहरूको चाहना हो ।\n२०३२ सालमा काठमाडौं आएपछि पुरुषोत्तम सुवेदी त्रिचन्द्र कलेज भर्ना भए । उनका क्लासमेट थिए, पत्रकार पूर्णहरि अमात्य । अमात्यको संगतबाट उनको विमल निभा, नारायण ढकाल र राजव पुडासैनीसँग परिचय भयो । सबैको साहित्यमा रुचि । उनीहरू बिस्तारै निकट हुँदै गए । जक्सन बन्न थाले न्युरोडका चिया र भट्टी पसल । पीपलबोट र भूगोल पार्कमा बसेर गफ गर्ने अनि छेउछाउका रेस्टुराँमा गएर चुस्की मार्ने । यसरी समय बित्दै गयो र उनीहरू एक–अर्काका यार बने ।\nत्यतिबेलाका चल्तीका लेखक बालकृष्ण सम, भूपी शेरचन, उपेन्द्र श्रेष्ठ, कृष्णभक्त श्रेष्ठलगायत प्रायँ न्युरोडको डाँफे र रोयल रेस्टुराँमा भेटिन्थे । यारहरू पनि कहिलेकाहीँ उनीहरूका कुरा सुन्न त्यहाँ पुग्थे । तर, अहिलेको जस्तो सिनियर लेखकहरूसँग घुलमेल हुने समय थिएन त्यो । गरिमा, रूपरेखाजस्ता पत्रिकामा रचना नछापिँदासम्म मै हुँ भनेर हिँड्ने वातावरण थिएन । नेपाली साहित्यबारे जानकारी दिने स्रोतहरू खासै थिएनन् । रुस र भारतबाट आउने पुस्तकहरू यारहरूको पहुँचमा थिएन । त्यसैले पनि उनीहरू साहित्य र जगतबारे बुझ्न सिनियरहरूले टेकेको दैलोमा खुसुक्क पुग्थे । अनि कान ठाडो पारेर बस्थे मध्यरातसम्म ।\nकलेजको समयमा सबै साथीहरू साहित्यिक थिएनन् । त्यसैले जक्सनमा भेट्दा सधैँ साहित्यका कुरामात्र हुँदैनथे । तर, जब साहित्यिक साथीहरूको बाहुल्य हुन्थ्यो तब उनीहरू साहित्यसँगै वैचारिक विषयमा बहस गर्थे । बिस्तारै अमेरिकन, ब्रिटिस र इन्डियन लाइब्रेरीहरूमा जाने र पुस्तकहरू पढ्ने क्रम पनि सुरु हुन थाल्यो ।\n० ० ०\nमासु र रक्सी यारहरूको प्रमुख रोजाइ हुन्थ्यो । यारहरूमध्येका एक सुवेदी भन्छन्, ‘त्यतिबेला सेक्सन अफिसरको तलब करिब ३ सय थियो । एक पटक बसेर रक्सी र मासु मज्जाले खाँदा ८ रुपैयाँले ४ जनालाई पुग्थ्यो ।’ यारहरू आफ्नो पढाइ सकेर जागिरे भइसकेका थिए । पैसाको कमी हुने कुरै भएन । झन् उनीहरूको रात बसाइ लम्बिँदै जान थाल्यो ।\nमात्तिएपछि यारहरू फिल्म र साहित्यका कुरा धेरै गर्थे । चेतनास्तर पनि बढ्दै थियो, गफ गर्ने विषय पनि गहन हुन थाल्यो । एक–अर्काको लेखन, वर्तमान साहित्य, विदेशी रचनाबारे छलफल हुन थाल्यो । यारहरू भेट भएको एक दशकभित्रै युरोप, रुस, अमेरिका, बेलायत, स्विडेन र भारतका साहित्य र लेखनबारे चर्चा गर्ने भइसकेका थिए । ‘त्यतिबेला एकातिर साहित्यिक आन्दोलन चलिरहेको थियो । साहित्यिक आन्दोलनको प्रेरक राजनीतिक आन्दोलन थियो । कम्युनिष्ट आन्दोलन उत्कर्षमा पुगेको थियो’ सुवेदी सुनाउँछन्, ‘पश्चिम र पूर्वको एक खालको टसल चलिरहेको थियो । त्यसका पक्ष र विपक्षमा हामी आदर्शहरू छाँट्थ्यौँ ।’ त्यतिबेला नेपालमा संचारमाध्यममार्फत यस्ता सूचनाहरू पाउने सम्भावना थिए । यारहरू बिबिसीका अंग्रेजी र हिन्दी संस्करण सुनेर विश्व परिवेशबारे जानकारी लिन्थे ।\nअहिलेजस्तो त्यतिबेला हात–हातमा मोबाइल पनि थिएन । त्यसैले काठमाडौं बाहिरबाट कोही मान्छे आयो भने सम्पर्क गर्ने माध्यम हुँदैनथ्यो । तर, रमाइलो त के थियो भने नयाँ मान्छे न्युरोड गयो भने उसले त्यहाँ साथीभाइ, जिल्लाबासी भेटिहाल्थ्यो । त्यतिबेला काठमाडौंको सम्पर्क केन्द्र भनेकै न्युरोड थियो ।\nभेट भएपछि रमाइलो त गर्नैपर्यो । सबैको रमाइलो गर्ने थलो हुन्थ्यो, भट्टी । यसरी न्युरोडका भट्टी पसलमा काठमाडौंका रैथानेदेखि दूरदराजका आगन्तुक झुम्मिन्थे । सबैका आ–आफ्ना पाराका गफ । नाता–सम्बन्ध, व्यापार, भविष्य, सुख, दुःख आदि । मातेपछि राजनीतिक गफ पनि चल्ने भइहाल्यो । सुवेदी भट्टीमा बिताएका ती क्षणहरू स्मरण गर्छन्, ‘राजनीति छाँट्नेहरूलाई जासुसका रूपमा शंकाको नजरले हेरिन्थ्यो । कैयौँपटक हामीमाथि पनि शंका गरियो होला । त्यतिबेला समय अलि खराब थियो नि त ।’\nखासमा त्यतिबेला टिभी र मोबाइल नहुँदा अलमलिने एउटै उपाय थियो, न्युरोड । स्थानभन्दा पनि त्यहाँ भेटिने यारहरू । मनोरञ्जनको स्रोत, साधन जे भने पनि गफगाफ थियो । ‘हाम्रो भेट भनेको मुख्य त मनोरञ्जनको स्रोत हो । त्यसपछि ज्ञानका कुरा आदान–प्रदान गर्ने र रचनाहरू लेनदेनका कुरा त छँदैछन्’ सुवेदी सुनाउँछन् ।\n० ० ०\nयारहरूको रक्सी खुवाई झन् पछि झन् अराजक बन्दै गयो । उनीहरू उदण्ड र अराजक हुन थाले । सुवेदीको भनाइअनुसार ०४१ सालतिर कालीमाटीको श्रीकृष्ण रेस्टुरेन्टमा उनीसहित गोपाल गुरागाईं, विमल, राजव, श्यामल अधिकारीलगायतका साथीहरू भेला भएका थिए । मातेपछि हात हालाहाल हुन थाल्यो । ‘विवादपछि अब तँसँग बोल्दिन भनेर उठेर हिँड्ने त कति भयो कति’, सुवेदी सुनाउँछन् । तर, उनीहरूले कसैको अनुपस्थितिमा उसको कुरा काट्ने काम भने कहिल्यै गरेनन् ।\nयसरी २०५० साल पनि सकियो । तर, सानातिना घटनाले यारहरूको सम्बन्ध टुटाउन सकेन । न उनीहरूको भट्टी पसलको यात्राले नै नयाँ मोड लियो । उनीहरू झन् बढी निकट हुँदै गए । बरू सुवेदीको रक्सी खुवाई अन्य साथीहरूको भन्दा डेन्जर हुन थाल्यो । एक बसाइमा एक लिटर खाँदासमेत उनलाई रक्सी लाग्न छाड्यो । सुवेदी भन्छन्, ‘खुर्सानी खाएपछि पिरो भएझैँ रक्सी खाएपछि मान्छे मात्नुपर्ने हो नि । तर, मलाई मात लाग्न छाड्दै गयो ।’ अर्थात, उनले रक्सी होइन कि रक्सीले उनलाई खान थाल्यो । अब भने उनले रक्सी छाड्ने मनसाय बनाए । तर, सक्नु कसरी ?\n०५१ सालमा सुवेदीका बुबा सिकिस्त बिरामी भए । उनी गाउँ हानिए । अस्पतालमा २ महिना बुबालाई कुरेर बसे । त्यस्तो अवस्थामा रक्सी खाने कुरा भएन । पछि बुबाको मृत्यु भयो । त्यसपछि उनले एउटा संकल्प कसे, अब म रक्सी छाड्छु । र, छाडे पनि ।\n० ० ०\nरक्सी छाडेर काठमाडौं आएको दोस्रो दिनमै सुवेदीको यारहरूसँग भेट भयो । सदाझैँ उनीहरू भट्टी हानिए ।\nत्यसपछि के भयो ?\n‘के हुनु नि । मैले साथीहरूलाई म पण्डित भएर आएँ है भनेँ । उनीहरूले बोर हुने भयो यार भने । यत्ति हो’ सुवेदी हाँस्छन् ।\nउनले रक्सी छाडे पनि यारहरू भने कहिल्यै छाडेनन् । ४० वर्षभन्दा धेरै भयो उनीहरूले एक–अर्काको संगत गर्न थालेको । २०३२–३३ सालतिर न्युरोडको भट्टीमा गिलास ठोक्दै चियर्स गरेपछि २०७६ मा लक डाउन हुनुअघिसम्म उनीहरूको थलो न्युरोड नै कायम थियो । यारहरूको कालो जुँगा र कपाल पनि सेतो भइसक्यो । तर, आत्मीयता धमिलिएको छैन । यारहरू साहित्य जगतमा एउटा उचाइमा पुगिसके । तर, घमण्ड देखाउने, इष्र्या गर्ने या भनौँ भुइँबाट खुट्टा छाड्ने काम कसैले गरेनन् । सुवेदीलाई यारहरूले खाएको रक्सी कहिल्यै गन्हाएन । मासुसमेत छाडेका उनी हातमा कोक लिएर अझै पनि यारहरूसँग चियर्स गर्छन् । एक–अर्कालाई हरेकको बारेमा हरेक कुरा थाहा छ । प्रेमिकादेखि अन्तरंग कुरासम्म ।\nबिस्तारै यारहरू विवाह बन्धनमा बाँधिदै गए । बिहेपछि मध्यरातमा घर पुग्दा श्रीमतीसँग ठाकठुकसमेत पर्न थाल्यो । तर, यारसँगको संगत कायम नै रह्यो । छोराछोरी जन्मिएपछि भने यारहरूमा केही लिमिटेसन कायम भयो, राति अबेरसम्म भट्टीमा नबस्ने । यतिबेला उनीहरूको सम्बन्ध पारिवारिक छ । परिवारका सदस्य नै एक–अर्काको घरमा आउ–जाउ गरिरहन्छन् । सुवेदी भन्छन्, ‘फलानो साथीको संगत नगर भन्ने वा साथीका कारण घरझगडा हुने काम कसैको भएन । त्यसैले पनि होला आज हाम्रो सम्बन्ध मित्रवत्बाट पारिवारिक भइसकेको छ ।’\n० ० ०\nसमय क्रमसँगै यारहरूको टोलीमा नयाँ र पुराना पुस्ताका केही लेखकहरू पनि थपिँदै गए । शार्दूल भट्टराई, ध्रुवचन्द्र गौतम, अमर गिरी, अविनास श्रेष्ठ, नयनराज पाण्डे, बुद्धिसागर आदि । कहिलेकाहीँ योभन्दा नयाँ पुस्तासँग पनि भेट हुन्छ उनीहरूको । खिचापोखरीमा रहेको ‘लुच्छेको चिया पसल’ मा । उनीहरू पसलको बाहिरपट्टी रहेको बेन्चमा बसेर चिया पिउँदै गफ मार्छन् । त्यसपछि अरू कार्यक्रम बन्यो भने त्यहाँबाट उठ्छन् । ४ दशकअघिको जस्तो निश्चित स्थान हुँदैन, कहिले कता कहिले कता पुग्छन् । कहिलेकाहीँ त यारहरूको घरमै पनि अड्डा जम्छ । तर, उहिलेजस्तो बौद्धदेखि माथिको डाँडोमा जाने र राति १ बजे मात्तिँदै घर फर्कने काम भने हुँदैन ।\n४ दशकअघिको न्युरोड र अहिलेको न्युरोडमा धेरै फरक देख्छन् सुवेदी । त्यतिबेला हरेक वर्गका मानिसहरू न्युरोडको भट्टी पसलमा भेटिन्थे । खुवाइ सबैको एउटै हुन्थ्यो । तर, अहिले वर्गले भट्टी पनि छुट्याइदिएको छ । हुने–खानेहरू फाइभस्टार रोज्छन्, समान्य मानिस सामान्य रेस्टुराँ । त्यतिबेला मनोरञ्जन गृह भनेकै न्युरोडको भूगोल पार्क, पीपलबोट वा त्यहाँका भट्टी पसल र यारहरू हुन्थे । तर, यतिबेला मनोरञ्जनका लागि मानिसहरू प्रविधिमा भर पर्न थालेका छन् । ८ रुपैयाँले ४ जनालाई मज्जाले मासु र रक्सी खान पुग्ने समय पनि छैन अहिले । एक पटक बस्दा ८–१० हजारको बिल उठ्छ ।\n‘अहिले हेर्नुस् त, अस्पतालदेखि लिएर मनोरञ्जनस्थल, श्रव्य–दृश्यका साधन, शैक्षिक संस्था, खानपान वर्गअनुसार फरक–फरक छन्’ सुवेदी अहिलेको समयलाई चित्रण गर्छन् । समय फेरिए पनि यारहरूको सम्बन्ध भने कहिल्यै फेरिएन । लकडाउनअघिसम्म पनि उनीहरू सातामा ६ दिन भेटघाट गर्थे । लकडाउनले सबैमा छटपटी निम्त्याएको छ । चिया पसल, भट्टी र यारहरूको न्यास्रो उनीहरू म्यासेन्जर, भाइबर र फोन कलबाट मेटिरहेका छन् । ‘गाह्रो त भएको छ । तर, यो समय आफूले आफूलाई उत्खनन गर्ने समय पनि हो कि भन्ने मलाई लागेको छ’ सुवेदी भन्छन्, ‘सायद लकडाउन खुलेकै दिन हाम्रो भेट हुनेछ ।’\nयारहरू भट्टीमा घन्टौँ बिताउँछन् । यसको मतलब यो होइन कि उनीहरू जँड्याहा हुन् । रक्सी त केवल एक बहाना हो । खासमा रक्सीलाई बहाना बनाएर मिठा–मिठा गफ गर्ने उनीहरूको चाहना हो । ‘हामी खासमा रक्सी खानकै लागि भनेर भेट्ने होइन । रक्सी भेट हुने वा भेट भएपछि लामो समय बिताउने एउटा बहाना बनेको पनि हुनसक्छ’ सुवेदी भन्छन् ।\n० ० ०\nपुरुषोत्तम सुवेदी\n‘तपाईंको नजरमा यारहरू कस्ता छन् । उनीहरूबारे बताइदिनुस् न ?’ कुराकानीको अन्त्यमा मैले सुवेदीसँग अनुरोध गरेँ । उनले पालैपालो यारहरूबारे सुनाउन थाले ।\nनारायण ढकाल :\nअत्यन्तै मेहनती मान्छे हो उहाँ । निकै अध्ययन गर्नुहुन्छ । नियमित लेख्नुहुन्छ । उहाँ सकारात्मकमात्र सोच्नुहुन्छ ।\nविमल निभाः\nसंयमित जीवनशैली छ उहाँको । लेखाइ र पढाइमा कुनै सम्झौता गर्नुहुन्न । राम्रोलाई नराम्रो र नराम्रोलाई राम्रो भन्नुहुन्न । कुनै पनि कुरालाई अध्ययन, मनन र चिन्तन गर्नुहुन्छ ।\nराजव पुडासैनीः\nउहाँलाई म ‘ननइस्यु’ मास्टर मान्छु । कसैले चिताउनै नसक्ने कुराहरू उहाँका विषयवस्तु हुन्छन् । त्यो कथा, कविता या उपन्यास जे होस् । सामान्य परालको त्यान्द्रोलाई लिएर पनि मज्जाले लेख्न सक्नुहुन्छ । उहाँलाई ठाउँ चाहिँदैन । जहाँ र जुन परिवेशमा बसे पनि त्यहीँको स्थानीय जीवनसँग भिजेर मौलिक शैलीमा लेख्न सक्नुहुन्छ । उहाँ असाधरण मान्छे हो ।\nशार्दूल भट्टराईः\nउहाँ धेरै हाँस्नुहुन्छ र लो प्रोफाइलमा बस्न रुचाउनुहुन्छ । तर, उहाँको अध्ययनको रेन्ज निकै गहिरो छ । उहाँले नराकात्मक कुरा कहिल्यै गर्नुहुन्न । आजसम्म मैले नकारात्मक कुराको ‘न’ समेत भनेको सुनेको छैन । ‘माई डियर’ मान्छे हो उहाँ । राजनीतिलाई पनि निकै गहिरो ढंगले बुझिरहनुभएको हुन्छ ।\nश्यामल :\nउहाँ निकै प्रतिभाशाली मान्छे हो । उहाँको ग्रहण शक्ति निकै सशक्त छ । लेख्न र पढ्नमा विशेष रुचि राख्नुहुन्छ ।\nअविनाश श्रेष्ठः\nउहाँको अध्ययनको गहिरो परिपाटी छ । सम्पादन गर्ने खुबी छ । एकै पटकमा रचनाको स्तर चिन्न सक्नुहुन्छ । रचना र रचनाकारलाई चिन्न सक्ने खुबी उहाँको सबैभन्दा बढी मनपर्छ मलाई ।\nप्रतिक्रिया",
  "description": "मासु र रक्सी यारहरूको प्रमुख रोजाइ हुन्थ्यो र निकै सस्ता खानेकुरा । यारहरूमध्येका एक सुवेदी भन्छन्, ‘त्यतिबेला सेक्सन अफिसरको तलब करिब ३ सय थियो । एक पटक बसेर रक्सी र मासु मज्जाले खाँदा ८ रुपैयाँले ४ जनालाई पुग्थ्यो ।",
  "domain": "saptahik.com.np",
  "enhanced": true,
  "fetched_at": "2025-09-24T15:20:40.119237Z",
  "id": "97ca1f326adf334ffbfe3581689d5495404aaa072a20d30a3277f15da3d857c6",
  "images": [
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/society/Subani-Sijapati_03.JPG&w=400&height=300",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/lifestyle/Rohit-Giri_06.jpg&w=400&height=300",
    "http://saptahik-assets-cdn.ekantipur.com/uploads/source/author/Krishna-Acharya.jpg",
    "http://saptahik-jcss-cdn.ekantipur.com/svgs/facebook.svg",
    "http://saptahik.com.np/",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/lifestyle/Arun_Rajesh_01.JPG&w=400&height=300",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/society/Bikeriding01-1592906279.JPG&w=120&height=120",
    "http://saptahik-assets-cdn.ekantipur.com/uploads/source/news/2020/lifestyle/Purusottam-Subedi.JPG",
    "https://nepal-jcss-cdn.ekantipur.com/svgs/clock.svg",
    "http://saptahik-assets-cdn.ekantipur.com/uploads/source/news/2020/lifestyle/Yaar_01.JPG",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/health/Pregnant02-1592969994.JPG&w=120&height=120",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/natural-disaster/covira01-1592918426.JPG&w=120&height=120",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/entertainment/MainPhoto01-1592916797.JPG&w=120&height=120",
    "http://saptahik-assets-cdn.ekantipur.com/uploads/source/news/2020/lifestyle/Yaar_03.JPG",
    "http://saptahik-jcss-cdn.ekantipur.com/svgs/twitter.svg",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/lifestyle/Yaar_02.JPG&w=400&height=300",
    "https://saptahik-assets-cdn.ekantipur.com/uploads/source/news/2020/lifestyle/Yaar_02.JPG",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/lifestyle/Yaar_02.JPG&w=1200&height=800",
    "http://saptahik-assets-api.ekantipur.com/thumb.php?src=http://saptahik-assets-cdn.ekantipur.com/uploads/source/news/2020/society/TrafficPolice01-1592883761.JPG&w=120&height=120",
    "http://saptahik-jcss-cdn.ekantipur.com/svgs/mail.svg"
  ],
  "language": "en",
  "metadata": {
    "json_ld": [
      {
        "@context": "http://schema.org",
        "@type": "Organization",
        "contactPoint": [
          {
            "@type": "ContactPoint",
            "contactType": "customer service",
            "sameAs": [
              "https://www.facebook.com/kantipursaptahik/",
              "https://twitter.com/saptahik/",
              "https://www.youtube.com/channel/UCUZXblp0JeRbG4PKaBCM4HA/"
            ],
            "telephone": "+977-01-5135000"
          }
        ],
        "logo": "http://saptahik-jcss-cdn.ekantipur.com/img/logo.png",
        "url": "http://saptahik.com.np/"
      },
      {
        "@context": "http://schema.org",
        "@type": "NewsArticle",
        "description": "मासु र रक्सी यारहरूको प्रमुख रोजाइ हुन्थ्यो र निकै सस्ता खानेकुरा । यारहरूमध्येका एक सुवेदी भन्छन्, ‘त्यतिबेला सेक्सन अफिसरको तलब करिब ३ सय थियो । एक पटक बसेर रक्सी र मासु मज्जाले खाँदा ८ रुपैयाँले ४ जनालाई पुग्थ्यो ।",
        "headline": "जक्सन न्यूरोड : चार दशकदेखिका ‘यार’",
        "image": {
          "@type": "ImageObject",
          "height": 800,
          "url": "http://saptahik-assets-cdn.ekantipur.com/uploads/source/news/2020/lifestyle/Yaar_02.JPG",
          "width": 800
        },
        "mainEntityOfPage": {
          "@id": "https://google.com/article",
          "@type": "WebPage"
        },
        "publisher": {
          "@type": "Organization",
          "logo": {
            "@type": "ImageObject",
            "height": 129,
            "url": "http://saptahik-jcss-cdn.ekantipur.com/img/logo.png",
            "width": 839
          },
          "name": "Saptahik"
        }
      }
    ],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:image",
            "http://saptahik-assets-cdn.ekantipur.com/uploads/source/news/2020/lifestyle/Yaar_02.JPG"
          ],
          [
            "og:image:secure_url",
            "http://saptahik-assets-cdn.ekantipur.com/uploads/source/news/2020/lifestyle/Yaar_02.JPG"
          ],
          [
            "og:title",
            "जक्सन न्यूरोड : चार दशकदेखिका ‘यार’"
          ],
          [
            "og:type",
            "article"
          ],
          [
            "og:url",
            "http://saptahik.com.np/wow-life/2020/06/10/1591785966"
          ],
          [
            "og:description",
            "मासु र रक्सी यारहरूको प्रमुख रोजाइ हुन्थ्यो र निकै सस्ता खानेकुरा । यारहरूमध्येका एक सुवेदी भन्छन्, ‘त्यतिबेला सेक्सन अफिसरको तलब करिब ३ सय थियो । एक पटक बसेर रक्सी र मासु मज्जाले खाँदा ८ रुपैयाँले ४ जनालाई पुग्थ्यो ।"
          ]
        ]
      }
    ],
    "raw": {
      "json-ld": [
        {
          "@context": "http://schema.org",
          "@type": "Organization",
          "contactPoint": [
            {
              "@type": "ContactPoint",
              "contactType": "customer service",
              "sameAs": [
                "https://www.facebook.com/kantipursaptahik/",
                "https://twitter.com/saptahik/",
                "https://www.youtube.com/channel/UCUZXblp0JeRbG4PKaBCM4HA/"
              ],
              "telephone": "+977-01-5135000"
            }
          ],
          "logo": "http://saptahik-jcss-cdn.ekantipur.com/img/logo.png",
          "url": "http://saptahik.com.np/"
        },
        {
          "@context": "http://schema.org",
          "@type": "NewsArticle",
          "description": "मासु र रक्सी यारहरूको प्रमुख रोजाइ हुन्थ्यो र निकै सस्ता खानेकुरा । यारहरूमध्येका एक सुवेदी भन्छन्, ‘त्यतिबेला सेक्सन अफिसरको तलब करिब ३ सय थियो । एक पटक बसेर रक्सी र मासु मज्जाले खाँदा ८ रुपैयाँले ४ जनालाई पुग्थ्यो ।",
          "headline": "जक्सन न्यूरोड : चार दशकदेखिका ‘यार’",
          "image": {
            "@type": "ImageObject",
            "height": 800,
            "url": "http://saptahik-assets-cdn.ekantipur.com/uploads/source/news/2020/lifestyle/Yaar_02.JPG",
            "width": 800
          },
          "mainEntityOfPage": {
            "@id": "https://google.com/article",
            "@type": "WebPage"
          },
          "publisher": {
            "@type": "Organization",
            "logo": {
              "@type": "ImageObject",
              "height": 129,
              "url": "http://saptahik-jcss-cdn.ekantipur.com/img/logo.png",
              "width": 839
            },
            "name": "Saptahik"
          }
        }
      ],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:image",
              "http://saptahik-assets-cdn.ekantipur.com/uploads/source/news/2020/lifestyle/Yaar_02.JPG"
            ],
            [
              "og:image:secure_url",
              "http://saptahik-assets-cdn.ekantipur.com/uploads/source/news/2020/lifestyle/Yaar_02.JPG"
            ],
            [
              "og:title",
              "जक्सन न्यूरोड : चार दशकदेखिका ‘यार’"
            ],
            [
              "og:type",
              "article"
            ],
            [
              "og:url",
              "http://saptahik.com.np/wow-life/2020/06/10/1591785966"
            ],
            [
              "og:description",
              "मासु र रक्सी यारहरूको प्रमुख रोजाइ हुन्थ्यो र निकै सस्ता खानेकुरा । यारहरूमध्येका एक सुवेदी भन्छन्, ‘त्यतिबेला सेक्सन अफिसरको तलब करिब ३ सय थियो । एक पटक बसेर रक्सी र मासु मज्जाले खाँदा ८ रुपैयाँले ४ जनालाई पुग्थ्यो ।"
            ]
          ]
        }
      ]
    }
  },
  "og_description": "",
  "og_image": "http://saptahik.com.np/",
  "og_site_name": "",
  "og_title": "",
  "og_type": "",
  "published_at": "2020-06-10T10:46:06Z",
  "source": "साप्ताहिक",
  "store_path": "_store/97/97ca1f326adf334ffbfe3581689d5495404aaa072a20d30a3277f15da3d857c6.json",
  "title": "जक्सन न्यूरोड : चार दशकदेखिका ‘यार’",
  "url": "https://saptahik.com.np/wow-life/2020/06/10/1591785966",
  "version": 1
}