{
  "author": "",
  "content": "Comments\nShares\nविचार :\nवर्तमानको निर्मम समीक्षाले तय गर्छ एमालेको भविष्य\nपार्टीमा आबद्ध र राज्यका विभिन्न ओहोदामा रहेका सबै नेताको सम्पत्ति विवरण सार्वजनिक र कुनै कैफियत देखिए कानून बमोजिम कारबाहीका लागि सिफारिश गर्न पार्टी तयार हुनुपर्छ ।\n0\nComments\nShares\nनिरज आचार्य\n२०८२ असोज  ९ गते १२:३१\nNews Summary\nGenerated by OK AI. Editorially reviewed.\nजेन–जी पुस्ताले २३ र २४ भदौमा गरेको आन्दोलनले मुलुकको राजनीतिक परिवेश परिवर्तन हुने संकेत देखाएको छ।\nआन्दोलनको क्रममा २३ गते २३ जना अबोध किशोर र युवाको ज्यान गएको छ।\nआन्दोलनपछि देशभर आगजनी, हिंसा र तोडफोड भएको छ र त्यसको निष्पक्ष छानबिन आवश्यक छ।\nयतिबेला हामी इतिहासको सबैभन्दा कठिन मोडमा छौं । जेन–जी पुस्ताले सुशासन, भ्रष्टाचारको अन्त्य, सामाजिक न्याय र सामाजिक सञ्जालको प्रयोगलगायत मुद्दामा केन्द्रित भएर २३ र २४ भदौमा गरेको आन्दोलनले मुलुक फरक अवस्थामा पुगेको छ ।\nआन्दोलनको क्रममा २३ गते नै एकै ठाउँमा २३ जना अबोध किशोर र युवाको ज्यान गयो । हृदयविदारक यो घटनापछिको आक्रोश भोलिपल्ट देखियो । मुलुकभर आगजनी, हिंसा, तोडफोड र लुटपाटको महासंग्राम चल्यो, नेपालको इतिहासमा कहिल्यै नभएको, १० वर्षे माओवादी द्वन्द्वकाललार्ई समेत उछिनेको त्यस घटनाले नेपाली समाजको मनोविज्ञानमा अकल्पनीय चोट पुर्‍यायो । सम्पूर्ण राष्ट्रले एक सामूहिक आघात बेहोर्‍यो ।\nजेन–जी पुस्ताको आन्दोलन नेपालको राजनीतिमा केवल एक घटना मात्र होइन, एक ऐतिहासिक मोड हो जहाँबाट नेपाली राजनीतिक परिवेश नै परिवर्तन हुने संकेत देखिंदैछ । विद्यालय र कलेजका पोशाकमा हातहातमा प्लेकार्ड बोकेर शान्तिपूर्ण आन्दोलनमा निस्किएका निहत्था किशोर युवामाथि छाती र टाउकोमा ताकी–ताकी गोली प्रहार गरिएको घटना इतिहासको कालो दिनका रूपमा दर्ज भइसकेको छ ।\nभोलिपल्ट आन्दोलनका घुसपैठहरूले ऐतिहासिक महत्व बोकेको सिंहदरबार, नेपाली जनताको सर्वोच्च प्रतिनिधिमूलक थलो संघीय संसद् भवन लगायतका धरोहर, राजनीतिक पार्टीका कार्यालय, उद्योग प्रतिष्ठान, व्यावसायिक व्यक्ति, राजनीतिक नेतृत्वमा रहेकाहरूका घरमा गरेको आगजनी र जनधनको क्षति पनि कालो दागकै रूपमा नेपालको इतिहासमा दर्ज भएको छ । यो असामान्य परिस्थितिको सुविचारित र संयमतापूर्वक समाधान नखोजिए आगामी दिनहरू अझै जटिल हुने निश्चित छ ।\nजेन–जी आन्दोलन परम्परागतभन्दा फरक देखिन्छ । यो कुनै एक नेता वा संगठनको अगुवाइमा चलेको नभई मुलुकमा बढ्दो भ्रष्टाचार, कुशासन, नेताहरूका आसेपासेले गरेको राज्यस्रोतको दोहन, नेताका सन्तान र आसेपासेका विलासी जीवनबाट वाक्क भएका किशोर युवाहरूमा ‘डिजिटल सामूहिकता’को आधारमा निर्माण भएको सामूहिक आक्रोश हो ।\nसरकारले दर्ता हुन नमानेका सोसल मिडिया प्ल्याटफर्महरूलार्ई बन्द गरेपछि चुलिएको आक्रोश २३ भदौमा सडकमा पोखिएको थियो । त्यसक्रममा उनीहरूले दुईवटा महत्वपूर्ण मुद्दा उठाएका थिए ।\nपहिलो थियो, भ्रष्टाचारको अन्त्य र दोस्रो थियो, प्रत्यक्ष निर्वाचित कार्यकारीको व्यवस्था । बन्द सामाजिक सञ्जालहरू सञ्चालन, संवैधानिक निकायका नियुक्तिमा राजनीतिक रूपमा हुँदै आएका भागबन्डाको अन्त्य जस्ता अन्य मुद्दा पनि उनीहरूले उठाएका थिए । यसरी शान्तिपूर्ण रूपमा थालिएको सडक प्रदर्शनले दुई दिनमै दुईतिहाइ बहुमतको बलियो सरकारलार्ई उल्टाइदियो ।\nयो तहको असन्तुष्टि विस्फोट र यत्रो आँधीबेरी सृजना हुँदा के राज्य मेसिनरी बेखबर थियो ? या नजरअन्दाज गर्दै थियो ?\nशान्तिपूर्ण आन्दोलन कसरी हिंसात्मक विद्रोहमा परिणत भयो भन्ने कुराको गहिरो, स्वतन्त्र र न्यायिक छानबिनको विषय बन्नुपर्दछ । कुनै पनि घटना या परिघटनाका पछाडि आन्तरिक र बाह्य कारणहरू त हुन्छन् नै । आन्तरिक कारणहरू प्रधान रहने र बाह्य कारणहरू सुषुप्त रहने बुझाइ नै वस्तुपरक बुझाइ हो । बाह्य कारणहरूको रहस्य खुल्दै जानेछ त्यसको बेग्लै चर्चा र परिचर्चा हुने नै छ ।\nहाम्रा आन्तरिक कारकहरूको सही बुझाइ र विश्लेषण गर्नु आवश्यक छ । आन्दोलन पूर्वको पृष्ठभूमिलार्ई हेर्ने हो भने समाज ‘खासगरी डिजिटल समाज’ राज्य संयन्त्रको काम कारबाही, ढिलासुस्ती, भ्रष्टाचार र अनियमितताका कारण निराशा र छटपटीपूर्ण अवस्थामा पुगेको थियो । यसको आकलन गर्ने र समयमै समाधान खोज्ने सन्दर्भमा राज्य र राजनीतिक दलहरू चुके ।\nदेशले भौतिक विकास र प्रगतिमा केही विकास गरिरहेको थियो । तर, अपेक्षा अनुसार थिएन । सुशासन र नीतिगत सुधारमा राज्य र राजनैतिक दलहरू कतै न कतै चुकेको अवस्था थियो । त्यही ‘फल्ट लाइन’ नै आम असन्तुष्टिको कारक बन्यो र त्यही जगमा रहेर विद्रोह भयो । त्यसमा ‘टिपिङ पोइन्ट’को काम सामाजिक सञ्जाल बन्दको निर्णयले गर्‍यो ।\nअहिलेको युवा पुस्ता अधिकतम समय सूचना तथा प्रविधिका प्ल्याटफर्ममा व्यस्त रहने र आफ्ना भावना र अभिव्यक्तिहरू त्यहीं साझा गर्ने परिपाटीमा अभ्यस्त छन् । त्यही सञ्जालको प्रयोगबाट व्यापार व्यवसाय सञ्चालन गर्ने पंक्ति पनि ठूलो छ । सरकारले सामाजिक सञ्जाल नियमन गर्न ल्याएको प्रावधानले युवालार्ई थप आक्रोशित बनायो र सडकमा आउन प्रेरित गर्‍यो।\nनेपाली युवामा लामो समयदेखि सञ्चित राजनीतिक नेतृत्व प्रतिको अविश्वास, भ्रष्टाचारप्रतिको आक्रोश र बेरोजगारीको निराशा लगायत आक्रोशहरू यो एकै झट्कामा बाहिरियो । मनोवैज्ञानिक हिसाबले, सामूहिक आघातले समूहलार्ई एकताबद्ध गर्छ र प्रतिरोधको ऊर्जा सिर्जना गर्छ । त्यही परिस्थितिमा अनेक खालका स्वार्थ समूहको आन्दोलनमा घुसपैठ भयो । आन्दोलनलार्ई भड्काउन, तोडफोड र आगजनीमा भीडलार्ई प्रयोग र सार्वजनिक निजी सम्पत्तिको विनाश गर्न घुसपैठिया तत्वहरू सफल भए ।\nसन् १९९७–२०१२ बीच जन्मिएको यो पुस्ता इन्टरनेटसँगै हुर्केको छ । उनीहरूसँग सूचनामा पहुँच राख्ने, सूचना साझा गर्ने र सूचना प्रयोग गरेर संगठित हुने क्षमता छ । यसले उनीहरू परम्परागत मिडिया र राजनीतिक दलको एजेन्डाबाट टाढा रहने स्थिति रह्यो ।\nअहिलेको आम राजनीतिभन्दा बाहिर उनीहरूको उपस्थिति रह्यो । राजनीतिक दलका कार्यक्रम र संगठनले उनीहरूलार्ई आकर्षित गर्न सकेनन् । अथवा, अहिलेको राजनीतिले बोल्ने भाषा र उनीहरूले बुझ्ने भाषाको बीच ठूलो खाडल रह्यो, जसले उनीहरूलार्ई समग्र राजनीतिक प्रणालीप्रति नै नकारात्मक र उदासीन बनाउँदै लैजान भूमिका खेल्यो ।\nयो तहको असन्तुष्टि विस्फोट र यत्रो आँधीबेरी सृजना हुँदा के राज्य मेसिनरी बेखबर थियो ? या नजरअन्दाज गर्दै थियो ? सरकार कहाँ चुक्यो ? आन्दोलनभित्रका र बाहिरका विभिन्न आयामको पनि गम्भीर समीक्षा हुने नै छ । तर, आम जनता र युवाले आन्दोलन मार्फत हामीलाई केही सन्देश दिएका छन् । त्यसलार्ई मनन् गर्दै धुलो टकटक्याउँदै उठ्नुुपर्दछ । जनताको म्यान्डेट सहित पार्टीलार्ई पुनः व्यवस्थित गरेर अघि बढ्नुपर्दछ । यो अहिलेको आवश्यकता हो । दाउपेचमा रुमलिनु जरूरी छैन ।\nजेन–जी आन्दोलनमा भएको धनजनको क्षतिको निष्पक्ष छानबिन र दोषीमाथि कारबाहीलार्ई सघाउन र त्यसको लागि दबाब सिर्जना गर्न नेकपा (एमाले)ले पहलकदमी लिनुपर्दछ । अविलम्ब उच्चस्तरीय छानबिन आयोगको माग र त्यसलार्ई निष्पक्ष बनाउन रचनात्मक सहयोग गर्नु नेकपा (एमाले) पंक्तिको दायित्व हो ।\nत्यसैगरी, मुलुकमा व्याप्त भ्रष्टाचार र अनियमितताको अन्त्य गर्न पार्टीले जुन पहल गर्‍यो, त्यो पर्याप्त हुन सकेन भन्ने आत्मसात् गर्नुपर्दछ । अब आउँदा दिनमा पार्टीले खबरदारी गर्नुपर्छ र मुलुकलार्ई सुशासनतर्फ अघि बढाउन थप योगदान गर्नुपर्छ ।\nमुलुकमा व्याप्त भ्रष्टाचार र अनियमितताको अन्त्य गर्न पार्टीले जुन पहल गर्‍यो, त्यो पर्याप्त हुन सकेन भन्ने आत्मसात् गर्नुपर्दछ ।\nमुलुकको जिम्मेवार दल र प्रगतिशील आन्दोलनको अगुवा पार्टीको हिसाबले नेकपा (एमाले)ले पार्टीभित्र र राज्यको संरचनामा भ्रष्टाचार शून्यताको नीतिलार्ई व्यवहारमा कार्यान्वयन गर्न अविलम्ब पहलकदमी लिनु आवश्यक छ ।\nत्यसको लागि पार्टीमा आवद्ध र राज्यका विभिन्न ओहोदामा रहेका सबै नेताको सम्पत्ति विवरण सार्वजनिक गर्न र कुनै कैफियत देखिए कानून बमोजिम कारबाहीका लागि सिफारिश गर्न पार्टी तयार हुनुपर्दछ । यस कामले नेकपा (एमाले)को विशाल संरचनाको प्रगतिशील रूपान्तरणमा पनि उल्लेखनीय योगदान पुर्‍याउनेछ ।\nलोकतन्त्रलार्ई जोगाउँदै र यसलार्ई थप उन्नत बनाउँदै राज्यलार्ई मितव्ययी बनाउन राज्य र पार्टीका तथा नीतिहरूको पुनर्संरचना गर्न नेकपा (एमाले) तयार हुनुपर्दछ । घुस, कमिसन, ढिलासुस्ती र राज्यदोहनको प्रतिवादमा नेकपा (एमाले) पंक्ति परिचालित हुनुपर्नेछ । त्यसको लागि नेकपा (एमाले)ले जनता बीच जाने, कमजोरीप्रति आत्मालोचित हुने र पार्टीको संरचनात्मक सुधार गरी पुस्तान्तरण सहितको रूपान्तरणमा अविलम्ब पहलकदमी लिन तयार हुनुपर्छ ।\nयो बाहेक अन्य बाटोबाट समग्र वाम÷प्रगतिशील आन्दोलनको रूपान्तरण र जीवन्तता कठिन छ । नेकपा एमालेले लिएका नीतिहरू ठिक छन् तर कार्यशैली, सोच र व्यवहार परिवर्तन गर्दै देशका वामपन्थी शक्तिहरू बीच खुल्ला छलफल र बहस गर्दै रूपान्तरण र एकता गर्दै एमालेलार्ई राष्ट्रिय शक्तिका रूपमा विकास गर्न अघि बढ्नुपर्दछ ।\nयुवा पुस्ता र हामीलार्ई माया गर्ने आमाबुबा, दाजुभाइ तथा दिदीबहिनीका अपेक्षाअनुसार अगाडि बढ्ने र गल्ती नदोहोर्‍याउने गरी व्यापक शुद्धीकरण गर्न र आत्मसमीक्षा सहित हामी उठ्नुपर्दछ । यो देशको स्वाधीनता, सार्वभौमसत्ता र प्रगतिशील रूपान्तरणको लागि हामी उठ्नुपर्नेछ ।\nतसर्थ, नेकपा एमालेलार्ई जेन–जी स्पिरिट अनुसार पुनः व्यवस्थित गरौं । पुनः जनताको मत जितेर देशको विकासको नेतृत्व गर्ने गरी उठ्न प्रतिबद्ध बनौं । यो धैर्य, आत्मसमीक्षा र युवाहरूको मनोभावलार्ई बुझ्ने समय हो । कोही पनि विचलित नभई पार्टी, समाज र देश निर्माणमा लाग्ने बेला हो ।\nतपाईंका, मेरा, जेन–जी र जेन अल्फाका सयौं सपना छन् । हामीले गर्नुपर्ने कामको निकै लामो फेहरिस्त छ । सही व्यवस्था, नीति र नेतृत्वले मात्र यी सबै कुरा गर्न सक्दछ । यी तमाम सवालहरूको जिम्मेवारी युवाहरूको काँधमा छ । भन्नुको अर्थ तपाईं–हाम्रो काँधमा छ । हामीलार्ई झोक्राएर बस्ने या निराश हुने छुट छैन । वर्तमानको निर्मम समीक्षा गरौं, इतिहासबाट शिक्षा लिऔं, वर्तमानको ग्राउन्ड रियालिटीमा टेकेर अघिल्लो पुस्ताको भरोसा, जेन–जी पुस्ताको विश्वास र अल्फा पुस्ताको आशा बनेर भविष्यतर्फ अघि बढौं ।\n(आचार्य, नेकपा (एमाले)का केन्द्रीय सदस्य तथा निर्वाचन विभागका प्रमुख हुन् ।)\nएमाले\nनिर्मम समीक्षा\nवर्तमान\nयो खबर पढेर तपाईलाई कस्तो महसुस भयो ?\nखुसी\nदुःखी\nअचम्मित\nउत्साहित\nआक्रोशित\nप्रतिक्रिया\nभर्खरै\nपुराना\nलोकप्रिय\nप्रतिक्रिया दिनुहोस्\nLogin to comment\nRemenber me\nForgot password?\nLogin\nखाता खोल्नु भएको छैन ?\nसाइनअप गर्नुहोस्\nवा इमेल/सोसल मिडियामार्फत् लगइन गर्नुहोस्\nGoogle\nTwitter\nForgot Password?\nSend Password Reset Link\nBack\n+\nप्रतिक्रिया\n4\nप्रतिक्रिया\nHot Properties\nBudhanilkantha\nHouse on sale at Budhanilkantha\nRs. 4.25 Cr\nTotal Amount\nImadol\nDuplex House for sale at Imadol\nRs. 3.35 Cr\nTotal Amount\nImadol\nHouse for Sale at Imadol\nRs. 2.7 Cr\nTotal Amount\nSukedhara\nBungalow House for sale at Sukedhara\nRs. 5.9 Cr\nTotal Amount\nChunikhel\nHouse for sale at Chunikhel\nRs. 3.8 Cr\nTotal Amount\nTikathali\nDuplex House for sale at Tikathali\nRs. 2.45 Cr\nTotal Amount\nHattigaunda\nHouse for rent at Hattigaunda\nRs. 3.5 Lac\nPer Month\nBudhanilkantha\nHouse for rent at Budhanilkantha\nRs. 1.3 Lac\nPer Month\nSwoyambhu\nHouse for rent at Swoyambhu\nRs. 75000\nPer Month\nTikathali\nHouse on rent at Tikathali\nRs. 40000\nPer Month\nसम्बन्धित खबर\nएमाले उपाध्यक्ष पौडेलले गरे आफ्ना गल्तीप्रति क्षमायाचना\nओली–प्रचण्ड सक्किएलान्, सच्चिँदैनन्\nओलीविरुद्ध एमाले कार्यालयमा लेखिएको भित्ते लेखन मेटियो\nदलहरूको आत्मसमीक्षा : हामी सच्चिन्छौं, संविधानको बाटो नभत्कियोस्\nपाइला–पाइलामा चुक्दै निकम्मा सरकार\nनिर्वाचनको आम्दानी-खर्च उम्मेदवार केन्द्रित, उम्मेदवारी शुल्क भत्ताको रूपमा बाँडचुँड\nट्रेन्डिङ\nAdvertisment\nसिफारिस\nआउने दिनका चिन्ताहरू\nजेनजी आन्दोलन स्वार्थी समूहको कब्जामा पर्यो, प्रत्यक्ष निर्वाचित कार्यकारी नभए फेरि सडकमा आउँछौं\nसिनेमाको दृश्य झैं फेरिएको महावीरको भूमिका\nशिक्षकको विकल्प एआई बनाउन काम गरिरहेका चिनियाँ उद्यमीको कथा\nगण्डकीका नेताले संविधानमाथि प्रहार देखे, नेतृत्व सुध्रिनुपर्ने देखेनन्\nजेन-जी विद्रोह : क्रान्ति कि प्रतिक्रान्ति ?\n‘कमजोरीको प्रतिरक्षा गरेर पार्टी खरानी हुनदिन्नौं, नयाँ शिराबाट एमालेलाई अघि बढाउँछौं’\nधेरै कमेन्ट गरिएका",
  "description": "यतिबेला हामी इतिहासको सबैभन्दा कठिन मोडमा छौं । जेन–जी पुस्ताले सुशासन, भ्रष्टाचारको अन्त्य, सामाजिक न्याय र सामाजिक सञ्जालको प्रयोगलगायत मुद्दामा केन्द्रित भएर २३ र २४ भदौमा गरेको आन्दोलनले मुलुक फरक अवस्थामा पुगेको छ ।\r\n\r\nआन्दोलनको क्रममा २३ गते …",
  "domain": "onlinekhabar.com",
  "enhanced": true,
  "fetched_at": "2025-09-25T07:17:25.298032Z",
  "id": "82af23e4c2a547825f060461b7c931f2c62f6b63ca9639d754a21e561022a1d5",
  "images": [
    "https://www.nepalhomes.com/public/400-300/media/8112CE90F903D33-WhatsApp-Image-2025-08-12-at-02.29.31-1.jpeg",
    "https://www.onlinekhabar.com/wp-content/themes/onlinekhabar-2021/img/ajax-loader.gif",
    "https://www.nepalhomes.com/public/400-300/media/450B9944378ED6A-WhatsApp%20Image%202025-08-11%20at%2017.56.01%20(1)Insert%20Rename%20Macros.jpeg",
    "https://www.onlinekhabar.com/wp-content/themes/onlinekhabar-2021/img/ok-achammit.png",
    "https://www.onlinekhabar.com/wp-content/plugins/ok-user-manager/img/ajax-loader.gif",
    "https://www.nepalhomes.com/public/400-300/media/1FB8CB8DBEAD4C4-WhatsApp%20Image%202025-08-12%20at%2016.44.32Insert%20Rename%20Macros.jpeg",
    "https://www.onlinekhabar.com/wp-content/uploads/2025/09/Gokarna-Bista-3-270x170.jpg",
    "https://www.onlinekhabar.com/wp-content/uploads/2025/09/KP-oli-bhitte-lekhan2-768x463.jpg",
    "https://www.onlinekhabar.com/wp-content/uploads/2025/09/Prachanda-madhav-shankar-bishwa-gaganck-22-768x375.jpg",
    "https://www.onlinekhabar.com/wp-content/themes/onlinekhabar-2021/img/no-preview.jpeg",
    "https://www.onlinekhabar.com/wp-content/uploads/2025/09/gamdaki-province-leader-270x170.png",
    "https://www.onlinekhabar.com/wp-content/uploads/2025/09/GenZ-Graphics-270x170.jpeg",
    "https://www.onlinekhabar.com/wp-content/themes/onlinekhabar-2021/img/ok-utsahit.png",
    "https://www.onlinekhabar.com/wp-content/uploads/2025/09/Niraj-Acharya-Artical-Cover-1024x500.png",
    "https://www.onlinekhabar.com/wp-content/uploads/2025/09/AI-kranti-270x170.jpg",
    "https://www.onlinekhabar.com/wp-content/uploads/2019/02/kp-sharma-oli-pushpa-kamal-dahal-768x455.jpg",
    "https://www.onlinekhabar.com/wp-content/uploads/2024/08/Bishnu-Poudel-3-1-768x512.jpg",
    "https://www.onlinekhabar.com/wp-content/themes/onlinekhabar-2021/img/ok-khusi.png",
    "https://www.onlinekhabar.com/wp-content/themes/onlinekhabar-2021/img/clock-icon.png",
    "https://www.nepalhomes.com/public/400-300/media/DF67A8E70922A91-WhatsApp-Image-2025-08-12-at-02.06.16-1.jpeg",
    "https://www.nepalhomes.com/public/400-300/media/99F14CC7502F1BF-IMG_3696.jpg",
    "https://www.onlinekhabar.com/wp-content/uploads/2025/09/Mahabir-pun-shikshyamantri-270x170.jpg",
    "https://www.onlinekhabar.com/wp-content/themes/onlinekhabar-2021/img/ok-icon.png",
    "https://www.onlinekhabar.com/wp-content/uploads/2025/09/Ncp-uml-pusparaj-kandel-768x375.jpg",
    "https://www.nepalhomes.com/public/400-300/media/CE2844DD4865D11-FB_IMG_1755162717914.jpg",
    "https://www.onlinekhabar.com/wp-content/themes/onlinekhabar-2021/img/ok-dukhi.png",
    "https://www.nepalhomes.com/public/400-300/media/F875E4DA4B88C23-IMG-20250817-WA0018.jpg",
    "https://www.nepalhomes.com/public/400-300/media/600475AD653A8C1-IMG_20250808_121347.jpg",
    "https://www.onlinekhabar.com/wp-content/themes/onlinekhabar-2021/img/comment-blue.png",
    "https://www.onlinekhabar.com/wp-content/uploads/2025/09/Miraj-dhugana-nepal2-270x170.jpg",
    "https://www.nepalhomes.com/_next/static/media/logo.b90ba8bc.svg",
    "https://www.onlinekhabar.com/wp-content/themes/onlinekhabar-2021/img/ok-akroshit.png",
    "https://www.nepalhomes.com/public/400-300/media/92CE4E15F55DEE5-IMG_3423.jpg",
    "https://www.onlinekhabar.com/wp-content/uploads/2025/02/Baburam-bhattrai-3-270x170.jpg",
    "https://www.nepalhomes.com/public/400-300/media/191252A83B7BAD5-IMG-20250814-WA0002.jpg"
  ],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "वर्तमानको निर्मम समीक्षाले तय गर्छ एमालेको भविष्य "
          ],
          [
            "og:url",
            "https://www.onlinekhabar.com/2025/09/1772093/a-brutal-review-of-the-present-will-determine-the-future-of-uml"
          ],
          [
            "og:description",
            "यतिबेला हामी इतिहासको सबैभन्दा कठिन मोडमा छौं । जेन–जी पुस्ताले सुशासन, भ्रष्टाचारको अन्त्य, सामाजिक न्याय र सामाजिक सञ्जालको प्रयोगलगायत मुद्दामा केन्द्रित भएर २३ र २४ भदौमा गरेको आन्दोलनले मुलुक फरक अवस्थामा पुगेको छ ।\r\n\r\nआन्दोलनको क्रममा २३ गते …"
          ],
          [
            "og:image",
            "https://www.onlinekhabar.com/wp-content/uploads/2025/09/Niraj-Acharya-Artical-Cover-1024x500.png"
          ],
          [
            "og:type",
            "article"
          ],
          [
            "og:site_name",
            "Online Khabar"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "वर्तमानको निर्मम समीक्षाले तय गर्छ एमालेको भविष्य "
            ],
            [
              "og:url",
              "https://www.onlinekhabar.com/2025/09/1772093/a-brutal-review-of-the-present-will-determine-the-future-of-uml"
            ],
            [
              "og:description",
              "यतिबेला हामी इतिहासको सबैभन्दा कठिन मोडमा छौं । जेन–जी पुस्ताले सुशासन, भ्रष्टाचारको अन्त्य, सामाजिक न्याय र सामाजिक सञ्जालको प्रयोगलगायत मुद्दामा केन्द्रित भएर २३ र २४ भदौमा गरेको आन्दोलनले मुलुक फरक अवस्थामा पुगेको छ ।\r\n\r\nआन्दोलनको क्रममा २३ गते …"
            ],
            [
              "og:image",
              "https://www.onlinekhabar.com/wp-content/uploads/2025/09/Niraj-Acharya-Artical-Cover-1024x500.png"
            ],
            [
              "og:type",
              "article"
            ],
            [
              "og:site_name",
              "Online Khabar"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-25T06:46:16Z",
  "source": "अनलाइनखबर",
  "store_path": "_store/82/82af23e4c2a547825f060461b7c931f2c62f6b63ca9639d754a21e561022a1d5.json",
  "title": "वर्तमानको निर्मम समीक्षाले तय गर्छ एमालेको भविष्य",
  "url": "https://www.onlinekhabar.com/2025/09/1772093/a-brutal-review-of-the-present-will-determine-the-future-of-uml",
  "version": 1
}