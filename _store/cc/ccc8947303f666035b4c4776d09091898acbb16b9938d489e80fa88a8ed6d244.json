{
  "author": "",
  "content": "Comments\nShares\nके भारतको लद्दाखमा जेनजीले आन्दोलन गरेका हुन् ?\nबुधबारको प्रदर्शन हिंसात्मक बनेपछि प्रहरी र अर्धसैनिक बलले अश्रुग्याँस र लाठीचार्ज गरी भीड नियन्त्रणमा लिन खोजे । लामो झडपपछि स्थिति नियन्त्रणमा आएको भए पनि लेह शहरमा अहिले कर्फ्यू लगाइएको छ ।\n0\nComments\nShares\nविशाल सापकोटा\n२०८२ असोज  ८ गते २१:१०\n८ असोज, काठमाडौं । भारतको केन्द्र शासित क्षेत्र लद्दाखमा बुधबार हिंसात्मक प्रदर्शन भयो ।\nपूर्ण राज्यको माग गर्दै प्रदर्शनमा उत्रिएका प्रदर्शनकारी र प्रहरीबीच झडपमा हुँदा कम्तीमा ४ जनाको मृत्यु भएको छ भने ७० जना घाइते भएका छन् ।\nप्रदर्शनकारीले लेह लद्दाखमा रहेको सत्तारुढ भारतीय जनता पार्टी (भाजपा) को कार्यालय नै जलाएर ध्वस्त पारेका भारतीय सञ्चारमाध्यमहरूले जनाएका छन् ।\nकेन्द्रीय रिजर्भ प्रहरी बल (सीआरपीएफ) को गाडीमा समेत आगजनी भएको छ । स्थिति नियन्त्रणभन्दा बाहिर गएपछि अहिले लेहमा स्थानीय प्रशासनले कर्फ्यू आदेश जारी गरेको छ ।\nआन्दोलनमा युवाहरूको बाक्लो उपस्थिति देखिएपछि कतिपयले यसलाई नेपालमा हालै भएको जेनजी आन्दोलनकै रूप भनेका छन् भने सत्तारुढ भाजपाले भारतीय कंग्रेसलाई दोष लगाएको छ ।\nलद्दाखमा भएको प्रदर्शन के हो ? पाँच बुँदामा पढ्नुहोस् :\n१). किन प्रदर्शनमा उत्रिए लद्दाखबासी ?\nपछिल्लो १५ दिनदेखि अर्थात् सेप्टेम्बर १० देखि वातावरणविद् सोनम वाङचुकसहितका १५ जना अभियन्ताहरू लेह लद्दाखमा आमरण अनशनमा बसेका थिए ।\nलद्दाखलाई भारतीय संविधानको छैटौँ अनुसूचीमा समावेश गर्नुपर्ने र पूर्ण राज्यको हैसियत दिनुपर्ने उनीहरूको माग थियो ।\nउनीहरूले केन्द्र सरकारसँग वार्ताको माग राख्दै आएका थिए । लद्दाखका प्रतिनिधि र केन्द्र सरकारका प्रतिनिधिबीच आगामी अक्टोबर ६ मा वार्ता तय भएको थियो ।\nतर, वार्तामा ढिलासुस्ती गर्न खोजिएको र अनशन बसेकाहरूप्रति संवेदनशील नभएको भन्दै असन्तुष्ट समूह आक्रोशित भएका थिए ।\nअनशन बसेका सोनम वाङचुकसहितका अभियन्ता।\nआमरण अनशनमा बसेका उनीहरूको स्वास्थ्य अवस्था बिग्रिएपछि अस्पताल लगिएको थियो । आक्रोशित युवासहितको समूहले त्यही झोंकमा बुधबार लेहमा आम हड्ताल आह्वान गरेको थियो ।\nहड्ताल आह्वान गरेर सडक प्रदर्शनमा उत्रिएकाहरूलाई प्रशासनले रोक्न खोजेपछि हिंसा भड्किएको समाचारहरू आएका छन् ।\nकेन्द्र सरकारसँग हुने वार्तामा लेह एपेक्स बडी (एलएबी) र कारगिल डेमोक्रेटिक एलायन्स (केडीए)का सदस्यहरू सहभागी हुने बताइएको थियो ।\nभारतीय संविधानको छैटौँ अनुसूचीले जनजातीको बाहुल्याता रहेको असाम, मेघालय, त्रिपुरा र मिजोरोम क्षेत्रलाई विशेष अधिकार दिएको छ ।\nजसले गर्दा त्यहाँ स्वायत्त जिल्ला परिषद् गठन गर्ने व्यवस्था गर्दै भूमि, वन र स्थानीय प्रशासन सम्बन्धी कानुन बनाउन सक्ने अधिकार दिन्छ । तर, लद्दाखलाई छैटौँ अनुसूचीमा नसमेट्दा स्वायत्त जिल्ला परिषद् गठन गर्न पाउँदैन ।\nभारतको जनजाती मामिला मन्त्रालयको तथ्यांक अनुसार लद्दाखमा करिब ९७ प्रतिशत जनसंख्या अनुसूचित जनजातीमा पर्छन् ।\nलेहमा ६६.८ प्रतिशत, नुब्रामा ७३.३५ प्रतिशत, खालस्तीमा ९७.०५ प्रतिशत, कारगिलमा ८३.४९ प्रतिशत, साङ्कुमा ८९.९६ प्रतिशत र जन्स्कारमा ९९.१६ प्रतिशत जनसंख्या अनुसूचित जनजातिमा पर्छन् ।\nलद्दाखका बासिन्दाले जमिन, वन र स्थानीय शासनमा अधिकार सुरक्षित गर्न आफैं शासन गर्न पाउनुपर्ने अर्थात् केन्द्रीय शासन हटाइनु पर्ने माग राख्दै आएका छन् ।\nसन् २०१९ को अगस्ट ५ मा भारत सरकारले जम्मु–कश्मीरको विशेष अधिकार धारा ३७० खारेज गर्दै राज्यलाई दुई केन्द्रशासित प्रदेशमा विभाजन गरेको थियो ।\nजसअनुसार जम्मु–कश्मीर केन्द्र शासित प्रदेश विधानसभासहित रह्यो भने लद्दाख प्रत्यक्ष केन्द्र सरकार मातहतको केन्द्रशासित प्रदेश (युनियन टेरिटोरी) बनाइयो ।\nलद्दाखमा कुनै विधानसभा नदिइएकोले प्रशासन सिधै उपराज्यपाल र केन्द्र सरकार मातहत चल्छ ।\nयसले भूमि, रोजगारी, सांस्कृतिक अधिकार र स्थानीय प्रशासन सम्बन्धी सबै निर्णय केन्द्र सरकारको नियन्त्रणमा छ ।\nभारतीय संविधानको अनुच्छेद २४४ अन्तर्गत छैटौँ अनुसूचीमा समावेश हुँदा स्वायत्त जिल्ला परिषदहरूको गठनको बाटो खुल्छ । जससँग राज्य भित्र केही संसदीय, न्यायिक र प्रशासनिक स्वतन्त्रता हुन्छ ।\n२). यो प्रदर्शनको नेतृत्व कसले गरेको हो ?\nलेहमा बुधबार भएको प्रदर्शनको नेतृत्व लद्दाख एपेक्स बडी (एलएबी) ले गरेको हो ।\nएलएबी लद्दाखमा सक्रिय विभिन्न सामाजिक, धार्मिक, राजनीतिक र विद्यार्थी संगठनहरूको साझा संयन्त्र हो ।\nसन् २०१९ मा जम्मू कश्मीरको विशेष अधिकार (धारा ३७०) हटाइएपछि लद्दाखलाई छुट्टै केन्द्रशासित प्रदेश घोषणा गरियो ।\nलद्दाखलाई आफ्नै विधानसभा नदिई दिल्लीबाट शासन चलाउन थालिएपछि त्यहाँका स्थानीयले राजनीतिक प्रतिनिधित्व र अधिकार खोसिएको भन्दै असन्तुष्टि व्यक्त गर्दै आएका छन् ।\nत्यसपछि लेह लद्दाखमा सक्रिय विभिन्न दल, संघसंस्था, धार्मिक समूहहरू मिलेर लेह एपेक्स बडी (एलएबी) नामक छाता संगठन बनाएका हुन् ।\nलेह लद्दाखमा रहेको भाजपा कार्यालयमा भएको आगजनी।\nलद्दाखलाई छुट्टै राज्यका रूपमा स्थापित गर्ने उद्देश्यले एलएबी गठन भएको देखिन्छ ।\nएलएबीले नै कारगिलतर्फको कारगिल डेमोक्रेटिक एलायन्स (केडीए) सँग सहकार्य गरेर आन्दोलन अघि बढाउँदै आएको छ । साथै केन्द्र सरकारसँगको वार्तामा भने एलएबी र केडीए दुवैका प्रतिनिधि सहभागी हुने बताइएको छ ।\nसोनम वाङचुक एलएबीको सदस्य छन् । वाङचुकले लामो समयदेखि लद्दाखमा शान्तिपूर्ण आन्दोलन गर्दै आएका छन् ।\nवाङचुकसँगै पछिल्लो १५ दिनदेखि आमरणमा सहभागी वृद्धा महिला र एक पुरुष बेहोस भएपछि एलएबीको युवा संगठनले बुधबार बन्दको आह्वान गरेको थियो । त्यसै क्रममा भाजपाको कार्यालयमा आगजनी भयो ।\nयस आन्दोलनमा कारगिल डेमोक्र्याटिक अलायन्स केडीएले पनि समर्थन गर्दै आएको छ ।\n३). भाजपाले किन कांग्रेसलाई दोष दियो ?\nलद्दाखमा प्रदर्शन चर्किएपछि सत्तारुढ भाजपाका नेता अमित मालव्याले कंग्रेसकै कारण लेहमा हिंसा भएको दाबी गर्दै फोटो र भिडियो सार्वजनिक गरे ।\nकंग्रेसका एक स्थानीय पार्षद्ले प्रदर्शनकारीको भीडलाई भड्काएको उनको आरोप छ । ‘के राहुल गान्धीले यस्तै किसिमको अशान्ति चाहेका हुन् ?’, माथिका आरोप लगाउँदै उनले प्रश्न गरेका छन् ।\nभारतीय सञ्चारमाध्यमहरूको दाबी अनुसार कंग्रेस समर्थकहरूले सामाजिक सञ्जालमा लद्दाखको आन्दोलनलाई ‘जेनजी विद्रोह’ भन्दै समर्थित पोस्ट गरेका थिए ।\n४). के यो जेनजी आन्दोलन हो ?\nसामाजिक सञ्जालका धेरै प्रयोगकर्ताहरूले लेहमा उत्रिएका आन्दोलनकारीहरूलाई जेनजी भनेका छन् । कतिले त नेपालमा हालै भएको जेनजी आन्दोलनसँग समेत तुलना गरेका छन् ।\nनेपालमा गत भदौ २३ र २४ गते भएको जेनजी प्रदर्शनले सत्तासीन केपी शर्मा ओलीलाई पदच्यूत गरेको थियो ।\n२३ भदौको प्रदर्शनमा सुरक्षाकर्मीले दमन गरेपछि २४ भदौमा प्रदर्शन झन् हिंसात्मक बनेको थियो । स्वास्थ्य मन्त्रालयको तथ्याकंअनुसार प्रदर्शनमा काठमाडौंसहित अन्य जिल्लामा प्रदर्शनकारी र सुरक्षाकर्मी गरी ४८ जनाको मृत्यु भएको थियो । यद्यपि जेनजी प्रदर्शनसँगै आगजनी र कारागारबाट कैदबन्दी भाग्ने श्रृङ्खला चल्दा मृतकको संख्या ७४ पुगेको छ ।\nलद्दाखमा भएको प्रदर्शनमा पनि युवाहरूको बाक्लो उपस्थिति देखिएकाले जेनजीको नाम दिएर चर्चा भएको देखिन्छ ।\nहिंसापछि सोनम वाङचुकले यसलाई जेनजी विद्रोह भनेका छन् । सामाजिक सञ्जाल एक्समा एक भिडियो जारी गर्दै वाङचुकले भनेका छन्, ‘आज हाम्रो आमरण अनशनको १५औं दिन हो, लेह शहरमा व्यापक हिंसा र तोडफोडका घटनाले म दु:खी छु । कयौं कार्यालय र प्रहरीका गाडी जलाइएका छन् ।’\nउनका अनुसार त्यहाँ केही मानिसहरू पछिल्लो ३५ दिनदेखि अनशनमा बसेका थिए । जसमध्ये दुई जनाको स्वास्थ्य अवस्था गम्भीर भएपछि अस्पतालमा भर्ना गरिएको छ ।\n‘त्यसै कारण पनि मानिसहरू नै निकै आक्रोशित छन्, यस दौरान हजारौंको संख्यामा युवाहरू सडकमा आए, एक किसिमले यो जेनजी विद्रोह थियो,’ वाङचुकले भिडियो सन्देशमा भनेका छन् ।\nVERY SAD EVENTS IN LEH\nMy message of peaceful path failed today. I appeal to youth to please stop this nonsense. This only damages our cause.\n#LadakhAnshan\npic.twitter.com/CzTNHoUkoC\n— Sonam Wangchuk (@Wangchuk66)\nSeptember 24, 2025\nपछिल्लो पाँच वर्षदेखि त्यहाँ युवाहरू बेरोजगार रहेको भन्दै उनले अनेक बहानामा धेरैको रोजगारी खोसिएको उल्लेख गरेका छन् ।\n‘एकपछि अर्को बहाना देखाएर युवाहरूलाई रोजगारीबाट बाहिर राखिँदैछ र लद्दाखलाई कुनै संरक्षण पनि दिइएको छैन, आज यहाँ कुनै लोकतान्त्रिक मञ्च छैन,’ वाङचुकले भने ।\nप्रदर्शनपछि साँझ पाँच बजे पत्रकार सम्मेलन गर्दै वाङचुकले भनेका छन्, ‘यो हिंसामा तीनदेखि पाँच जना युवाको ज्यान जानु दु:खद छ, म उनीहरूको परिवारप्रति शोक व्यक्त गर्दछु ।’\nप्रदर्शनबारे अहिलेसम्म स्थानीय प्रशासनले भने कुनै प्रतिक्रिया नदिएको बीबीसीले जनाएको छ ।\nकेन्द्र शासित प्रदेश बन्नु अघि लद्दाखका नागरिकहरूले जम्मू–कश्मीर पब्लिक सर्भिस कमिशनमा ग्याजेटेड पदहरू (उच्चस्तरीय सरकारी पदहरू, जस्तै: जिल्ला अधिकृत, प्रहरी अधिकृत, सरकारी विभागका उच्च अधिकारी) का लागि आवेदन दिन सक्थे । तर, केन्द्र शासित क्षेत्र बनाइएपछि त्यहाँका युवाहरू यो अवसरबाट बञ्चित हुनु पर्‍यो ।\nवर्ष २०१९ भन्दा पहिले नन–ग्याजेटेड पदहरूको लागि जम्मू–कश्मीर सेवा चयन बोर्डले भर्ती प्रक्रिया चलाउँथ्यो । जसमा लद्दाखका युवाहरूले पनि आवेदन दिन पाउँथे ।\nतर हाल यी नियुक्तिहरू कर्मचारी चयन आयोगमार्फत् गरिन्छ । कर्मचारी चयन आयोग एक संवैधानिक निकाय हो, जसले केन्द्र सरकारका लागि भर्ती लिन्छ ।\nकेन्द्र शासित प्रदेश बनेपछि लद्दाखमा ठूलो स्तरमा नन–ग्याजेटेड भर्ती अभियान सञ्चालन नभएको कारण लद्दाखका युवाहरूमा आक्रोश चुलिएको छ ।\nअक्टोबर २०२३ मा लद्दाख प्रशासनले केन्द्र शासित प्रदेशमा भर्ती प्रक्रिया जारी रहने बताएको थियो ।\nसोही कारण केन्द्र शासित प्रदेश बन्नासाथ त्यहाँका बासिन्दाले संविधानको छैटौँ सूचीमा राखेर सुरक्षा प्रदान गर्दै लद्दाखलाई विधानसभा गठन गर्न पनि दिने अपेक्षा गरेका थिए ।\nसत्तारुढ भाजपाले २०१९ को आफ्नो चुनावी घोषणापत्रमा र गत वर्ष लद्दाख हिल काउन्सिलको चुनावमा पनि लद्दाखलाई राज्यको दर्जा र छैटौँ अनुसूचीमा समावेश गर्ने वाचा गरेको थियो ।\nतर, पछिल्लो समय केन्द्र सरकार र भाजपा आफ्ना वाचाबाट पछि हटेको लद्दाखबासीको बुझाइ छ । सोही कारण पछिल्ला दिन त्यहाँ आक्रोश चुलिँदै सडकमा पोखिन थालेको छ ।\n५). बुधबार के भयो लद्दाखमा ?\nवातावरण अभियन्ता वाङचुकले मंगलबार १५ दिने अनशन तोडेका थिए । उनीसहित अनशन बसेका अन्यको स्वास्थ्य अवस्था बिग्रिँदै गएपछि एलएबीले छिटो वार्ता गर्न केन्द्र सरकारसँग माग गरेका थिए ।\nकेन्द्रीय रिजर्भ प्रहरी बलको गाडीमा भएको आगजनी।\nबुधबार बिहान ठूलो संख्यामा प्रदर्शनकारीहरू लेहको एनडीएस स्मारक मैदानमा भेला भई शहरभर जुलुस निकाले । नाराबाजी भइरहँदा केही युवाले ढुंगामुढा गर्न थालेपछि स्थिति तनावपूर्ण भयो ।\nभाजपा कार्यालय र काउन्सिलमा आक्रमण भयो, कागजात र फर्निचर जलाइयो, केही गाडीहरूमा पनि आगजनी गरियो ।\nप्रहरी र अर्धसैनिक बलले अश्रुग्याँस र लाठीचार्ज गरी भीड नियन्त्रणमा लिन खोजे । लामो झडपपछि स्थिति नियन्त्रणमा आएको भए पनि लेह शहरमा अहिले कर्फ्यू लगाइएको छ ।\nजेनजी आन्दोलन\nभारत\nलद्दाख\nलेखक\nविशाल सापकोटा\nअनलाइनखबरका सह सम्पादक सापकोटा राजनीति, अन्तर्राष्ट्रिय मामिला र समसामयिक विषयमा कलम चलाउँछन् ।\nलेखकको सबै आर्टिकल\nयो खबर पढेर तपाईलाई कस्तो महसुस भयो ?\nखुसी\nदुःखी\nअचम्मित\nउत्साहित\nआक्रोशित\nप्रतिक्रिया\nभर्खरै\nपुराना\nलोकप्रिय\nप्रतिक्रिया दिनुहोस्\nLogin to comment\nRemenber me\nForgot password?\nLogin\nखाता खोल्नु भएको छैन ?\nसाइनअप गर्नुहोस्\nवा इमेल/सोसल मिडियामार्फत् लगइन गर्नुहोस्\nGoogle\nTwitter\nForgot Password?\nSend Password Reset Link\nBack\n+\nप्रतिक्रिया\n4\nप्रतिक्रिया\nHot Properties\nBudhanilkantha\nHouse on sale at Budhanilkantha\nRs. 4.25 Cr\nTotal Amount\nImadol\nDuplex House for sale at Imadol\nRs. 3.35 Cr\nTotal Amount\nImadol\nHouse for Sale at Imadol\nRs. 2.7 Cr\nTotal Amount\nSukedhara\nBungalow House for sale at Sukedhara\nRs. 5.9 Cr\nTotal Amount\nChunikhel\nHouse for sale at Chunikhel\nRs. 3.8 Cr\nTotal Amount\nTikathali\nDuplex House for sale at Tikathali\nRs. 2.45 Cr\nTotal Amount\nHattigaunda\nHouse for rent at Hattigaunda\nRs. 3.5 Lac\nPer Month\nBudhanilkantha\nHouse for rent at Budhanilkantha\nRs. 1.3 Lac\nPer Month\nSwoyambhu\nHouse for rent at Swoyambhu\nRs. 75000\nPer Month\nTikathali\nHouse on rent at Tikathali\nRs. 40000\nPer Month\nसम्बन्धित खबर\nराजेशले सानैमा बुबा गुमाए, जेनजी आन्दोलनले दाहिने खुट्टा खोस्यो\nजेनजी आन्दोलनपछि ब्युँझियो सरकार, सरकारी सम्पत्ति बीमा गर्ने निर्णय\nजेनजी आन्दोलन लगत्तै भागेका कैदी आउन सक्नेतर्फ यूएई थियो सचेत\nअर्थमन्त्रीले भेटे जेनजी आन्दोलनका घाइते\nजेनजी आन्दोलनमा क्षतिग्रस्त सरकारी सम्पत्ति पुनर्निर्माण गर्न अर्थमन्त्रीको अध्यक्षतामा समिति\nजसले विगतमा दमनकर्ताको संरक्षण गरे, अब उनी नै छानबिनको दायरामा\nट्रेन्डिङ\nAdvertisment\nसिफारिस\nआउने दिनका चिन्ताहरू\nजेनजी आन्दोलन स्वार्थी समूहको कब्जामा पर्यो, प्रत्यक्ष निर्वाचित कार्यकारी नभए फेरि सडकमा आउँछौं\nसिनेमाको दृश्य झैं फेरिएको महावीरको भूमिका\nशिक्षकको विकल्प एआई बनाउन काम गरिरहेका चिनियाँ उद्यमीको कथा\nगण्डकीका नेताले संविधानमाथि प्रहार देखे, नेतृत्व सुध्रिनुपर्ने देखेनन्\nजेन-जी विद्रोह : क्रान्ति कि प्रतिक्रान्ति ?\n‘कमजोरीको प्रतिरक्षा गरेर पार्टी खरानी हुनदिन्नौं, नयाँ शिराबाट एमालेलाई अघि बढाउँछौं’\nधेरै कमेन्ट गरिएका",
  "description": "८ असोज, काठमाडौं । भारतको केन्द्र शासित क्षेत्र लद्दाखमा बुधबार हिंसात्मक प्रदर्शन भयो ।\r\n\r\nपूर्ण राज्यको माग गर्दै प्रदर्शनमा उत्रिएका प्रदर्शनकारी र प्रहरीबीच झडपमा हुँदा कम्तीमा ४ जनाको मृत्यु भएको छ भने ७० जना घाइते भएका …",
  "domain": "onlinekhabar.com",
  "enhanced": true,
  "fetched_at": "2025-09-24T16:22:06.755002Z",
  "id": "ccc8947303f666035b4c4776d09091898acbb16b9938d489e80fa88a8ed6d244",
  "images": [
    "https://www.onlinekhabar.com/wp-content/uploads/2025/09/ladhak-protest-by-Genz-1024x500.png",
    "https://www.onlinekhabar.com/wp-content/uploads/2025/09/gamdaki-province-leader-270x170.png",
    "https://www.nepalhomes.com/public/400-300/media/99F14CC7502F1BF-IMG_3696.jpg",
    "https://www.onlinekhabar.com/wp-content/themes/onlinekhabar-2021/img/ok-akroshit.png",
    "https://www.nepalhomes.com/public/400-300/media/191252A83B7BAD5-IMG-20250814-WA0002.jpg",
    "https://www.onlinekhabar.com/wp-content/uploads/2025/09/AI-kranti-270x170.jpg",
    "https://www.onlinekhabar.com/wp-content/uploads/2025/07/bishal-sapkota-270x170.jpg",
    "https://www.onlinekhabar.com/wp-content/uploads/2025/09/rameshwor-khanal-5-768x427.jpg",
    "https://www.onlinekhabar.com/wp-content/uploads/2025/09/laddakh-crpf-aagjani-wednesday.jpg",
    "https://www.onlinekhabar.com/wp-content/uploads/2025/09/GenZ-Graphics-270x170.jpeg",
    "https://www.nepalhomes.com/public/400-300/media/92CE4E15F55DEE5-IMG_3423.jpg",
    "https://www.nepalhomes.com/_next/static/media/logo.b90ba8bc.svg",
    "https://www.onlinekhabar.com/wp-content/uploads/2025/09/Investigation-commission-on-gen-z-protest-cover-768x375.png",
    "https://www.nepalhomes.com/public/400-300/media/1FB8CB8DBEAD4C4-WhatsApp%20Image%202025-08-12%20at%2016.44.32Insert%20Rename%20Macros.jpeg",
    "https://www.nepalhomes.com/public/400-300/media/F875E4DA4B88C23-IMG-20250817-WA0018.jpg",
    "https://www.onlinekhabar.com/wp-content/uploads/2025/09/Rajesh-768x426.png",
    "https://www.onlinekhabar.com/wp-content/uploads/2025/09/singhadarbar-agjani_gen-z-protest8-768x427.png",
    "https://www.onlinekhabar.com/wp-content/uploads/2025/09/laddakh-crpf-aagjani-wednesdaysfc.jpg",
    "https://www.nepalhomes.com/public/400-300/media/600475AD653A8C1-IMG_20250808_121347.jpg",
    "https://www.onlinekhabar.com/wp-content/uploads/2025/09/laddakh-protest-gen-z-cover.jpg",
    "https://www.onlinekhabar.com/wp-content/uploads/2025/02/Baburam-bhattrai-3-270x170.jpg",
    "https://www.onlinekhabar.com/wp-content/uploads/2025/09/Mahabir-pun-shikshyamantri-270x170.jpg",
    "https://www.onlinekhabar.com/wp-content/uploads/2025/09/sonam-wangchuk.jpg",
    "https://www.nepalhomes.com/public/400-300/media/DF67A8E70922A91-WhatsApp-Image-2025-08-12-at-02.06.16-1.jpeg",
    "https://www.onlinekhabar.com/wp-content/themes/onlinekhabar-2021/img/ok-khusi.png",
    "https://www.onlinekhabar.com/wp-content/themes/onlinekhabar-2021/img/ajax-loader.gif",
    "https://www.onlinekhabar.com/wp-content/themes/onlinekhabar-2021/img/ok-dukhi.png",
    "https://www.onlinekhabar.com/wp-content/uploads/2025/09/sihadurbar-cover-768x375.jpg",
    "https://www.onlinekhabar.com/wp-content/uploads/2025/06/UAE-CITY-PHOTO-768x432.jpg",
    "https://www.onlinekhabar.com/wp-content/uploads/2025/09/Gokarna-Bista-3-270x170.jpg",
    "https://www.onlinekhabar.com/wp-content/plugins/ok-user-manager/img/ajax-loader.gif",
    "https://www.nepalhomes.com/public/400-300/media/CE2844DD4865D11-FB_IMG_1755162717914.jpg",
    "https://www.onlinekhabar.com/wp-content/themes/onlinekhabar-2021/img/ok-achammit.png",
    "https://www.onlinekhabar.com/wp-content/themes/onlinekhabar-2021/img/comment-blue.png",
    "https://www.nepalhomes.com/public/400-300/media/8112CE90F903D33-WhatsApp-Image-2025-08-12-at-02.29.31-1.jpeg",
    "https://www.onlinekhabar.com/wp-content/uploads/2025/09/Miraj-dhugana-nepal2-270x170.jpg",
    "https://www.onlinekhabar.com/wp-content/themes/onlinekhabar-2021/img/clock-icon.png",
    "https://www.nepalhomes.com/public/400-300/media/450B9944378ED6A-WhatsApp%20Image%202025-08-11%20at%2017.56.01%20(1)Insert%20Rename%20Macros.jpeg",
    "https://www.onlinekhabar.com/wp-content/themes/onlinekhabar-2021/img/ok-utsahit.png"
  ],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "के भारतको लद्दाखमा जेनजीले आन्दोलन गरेका हुन् ? "
          ],
          [
            "og:url",
            "https://www.onlinekhabar.com/2025/09/1771704/did-genji-protest-in-ladakh-india"
          ],
          [
            "og:description",
            "८ असोज, काठमाडौं । भारतको केन्द्र शासित क्षेत्र लद्दाखमा बुधबार हिंसात्मक प्रदर्शन भयो ।\r\n\r\nपूर्ण राज्यको माग गर्दै प्रदर्शनमा उत्रिएका प्रदर्शनकारी र प्रहरीबीच झडपमा हुँदा कम्तीमा ४ जनाको मृत्यु भएको छ भने ७० जना घाइते भएका …"
          ],
          [
            "og:image",
            "https://www.onlinekhabar.com/wp-content/uploads/2025/09/ladhak-protest-by-Genz-1024x500.png"
          ],
          [
            "og:type",
            "article"
          ],
          [
            "og:site_name",
            "Online Khabar"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "के भारतको लद्दाखमा जेनजीले आन्दोलन गरेका हुन् ? "
            ],
            [
              "og:url",
              "https://www.onlinekhabar.com/2025/09/1771704/did-genji-protest-in-ladakh-india"
            ],
            [
              "og:description",
              "८ असोज, काठमाडौं । भारतको केन्द्र शासित क्षेत्र लद्दाखमा बुधबार हिंसात्मक प्रदर्शन भयो ।\r\n\r\nपूर्ण राज्यको माग गर्दै प्रदर्शनमा उत्रिएका प्रदर्शनकारी र प्रहरीबीच झडपमा हुँदा कम्तीमा ४ जनाको मृत्यु भएको छ भने ७० जना घाइते भएका …"
            ],
            [
              "og:image",
              "https://www.onlinekhabar.com/wp-content/uploads/2025/09/ladhak-protest-by-Genz-1024x500.png"
            ],
            [
              "og:type",
              "article"
            ],
            [
              "og:site_name",
              "Online Khabar"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-24T15:25:50Z",
  "source": "अनलाइनखबर",
  "store_path": "_store/cc/ccc8947303f666035b4c4776d09091898acbb16b9938d489e80fa88a8ed6d244.json",
  "title": "के भारतको लद्दाखमा जेनजीले आन्दोलन गरेका हुन् ?",
  "url": "https://www.onlinekhabar.com/2025/09/1771704/did-genji-protest-in-ladakh-india",
  "version": 1
}