{
  "author": "रासस :: Setopati",
  "content": "जसलाई गरिबीले पलपल मारिरहेको छ\nरासस\nसिरहा, असोज ९\nफाइल तस्बिर।\nलहान नगरपालिका–१४ बस्तीपुरको एउटा छानो, जहाँबाट पानी चुहिरहेको छ।\nझुप्रोको कुना–कुना चिसिएको छ, तर त्योभन्दा चिसो बनेको छ सीता पासवानको मन। असोज २ गते श्रीमान् बद्री पासवानको निधनसँगै सीताको जीवनमा आँधीहुरी चलेको छ।\nश्रीमान् गुमाइसकेपछि तीन नाबालक छोराको जिम्मेवारी सीताको काँधमा आइपुगेको छ। भोकसँगको सङ्घर्ष र भविष्यप्रतिको अनिश्चितता एकैपटक आइपरेको छ।\n'तेह्र दिनको किरिया कर्म गर्नुपर्छ, अझै केही दिन बाँकी छ। भरदिन मजदुरी नगरे बेलुका मुखमा माड लाग्दैन। कसरी बालबच्चालाई खुवाउने भन्ने चिन्ता छ,' उनले भनिन्।\nतीन नाबालक छोराहरू, जो क्रमशः कक्षा ९, ८ र ५ मा अध्ययनरत छन्। आमासँग कुरा गरिरहँदा बुबाको मृत्युबारे बुझे/नबुझे झैँ अनुहार लुकाउँदै तीनै भाइ भित्तातिर हेरेर टोलाइरहेका थिए।\nबद्री पासवान चार वर्षदेखि गम्भीर रोगसँग लड्दै थिए। सुरुमा उनलाई ‘डाइबेटिज’ भयो, पछि दुवै मिर्गौलाले काम नगरेर प्राण त्याग गर्नुपर्‍यो। सीता र छोराहरूको संघर्ष त उनी बिरामी भएसँगै सुरु भइसकेको थियो। मृत्युले त त्यो पीडालाई नयाँ रूप मात्रै दिएको हो। अब त त्यो पीडालाई एकल जीवनको जिम्मेवारीले थिचेको छ।\nपाँच धुर गाउँब्लकको जमिनमाथि बनेको माटोको झुप्रोमा पासवान परिवारले टाउको लुकाइरहेको छ। नगरपालिकाले जस्ता दिने भनेको छ, तर त्यो छानो हाल्न सक्ने आर्थिक स्थिति छैन।\n'दैनिक ज्यालामा गुजारा चलाउँदा छाना बनाउने खर्च कहाँबाट ल्याउनु,' सीताले भनिन्।\nविगतमा उनले श्रीमानको पीडासँग सङ्घर्ष गरिन्। अहिले श्रीमानको अनुपस्थितिमा सङ्घर्षको दायरा थप फराकिलो भएको छ।\n'जब छोराहरूलाई भोकै सुत्न बाध्य हुन्छन्, तब भोकभन्दा ठूलो पीडा हुन्छ। स्कुल शुल्क तिर्न नसक्दा, किताब किन्न नसक्दा भविष्यको बाटो छेकिएको महसुस हुन्छ,' उनी भन्छिन्।\nछिमेकी राजकुमार सदा पासवान परिवारको पीडाले भावुक बनेका छन्।\nउनी भन्छन्, 'बद्री त गइहाले, तर त्योभन्दा ठूलो पीडा यो परिवारको हालत देख्दा हुन्छ, मन भक्कानिन्छ। खाने अन्न छैन, बस्ने घर छैन। गरिबीले पलपलमा दुःख दिइरहेको छ।'\nसँगै मर्ने बाँच्ने कसम खाएका जीवन साथी गए। बाँचेकाहरू पनि अभावसँग लड्दैछन्। त्यसैमा चार वर्षदेखि बेपत्ता एउटी छोरी सम्झदा झन् पीडा हुन्छ सीतालाई।\n'मानसिक अवस्था ठीक थिएन, केही वर्षअगाडि सडकमा देखेको भनेर कसैले भनेका थिए, तर खोज्न सकिनँ, अब पश्चातापबाहेक केही छैन,' उनले भनिन्।\nबद्रीको मृत्युपछि लहान नगरपालिकाले राहतस्वरूप केही खाद्य सामग्री दिएको थियो। यसले केही दिन चुल्हो बले पनि अभाव हट्ने कुरो भएन।\nनगरप्रमुख महेशप्रसाद चौधरी भन्छन्, 'यो राहत तत्कालका लागि हो, तर दीर्घकालीन समाधानका लागि पनि पहल गर्नेछौं।'\nनगर क्षेत्रभित्रका विपन्न परिवारमा कसैको मृत्यु भएमा नगरपालिका राहत लिएर पुग्ने गरेको उनको भनाइ छ।\n'मेरो कार्यकालमा दुई सयभन्दा बढी मुसहर समुदाय र सयौँ दलित, गरिब परिवारलाई राहत वितरण भइसकेको छ। यो पासवान परिवारलाई पनि थप सहयोग गर्छौं,' नगरप्रमुख चौधरीको भनाइ छ।\nवडा नं १४ का अध्यक्ष धानिकलाल यादवले नरपालिकासँग समन्वय गरेर पासवान परिवारका लागि घर बनाउन पहल गर्ने बताउँछन्।\n'एक त गरिबी, त्यसैमा श्रीमान्को मृत्यु, अनि छोरी हराएको पीडा। यी सबै सीता दिदीका लागि असह्य बनेका छन्। यस्ता समस्यामा परेकालाई तत्काल राहत दिनु र दीर्घकालीन उपायको खोजी गर्नु हाम्रो कर्तव्य हो,' वडाध्यक्ष यादवका अनुसार घर निर्माणका लागि आवश्यक प्रक्रिया अघि बढाउने विषयमा पालिकास्तरमा छलफल चलिरहेको छ।\nसीता भने ‘घर’ मात्रै नभई त्यसभित्रको भविष्य झन् महत्त्वपूर्ण रहेको बताउनुहुन्छ।\n'त्यो भविष्य भनेको छोराहरूको शिक्षा हो। यदि समयमै साथ, सहारा र सहयोग पाइयो भने मेरा सन्तानले  बुबाको सपना पूरा गर्न सक्छन्,' उनले भनिन्।\nसीता पासवानको आँखामा आँसु मात्रै होइन, आशा पनि देखिन्छ। एक दिन त केही राम्रो हुनेछ, केही उज्यालो हुनेछ भनेर। सबैबाट सहयोग भए मात्रै यो आशा पूरा हुन सम्भव रहेको उनको बुझाइ छ।\nप्रकाशित मिति: बिहीबार, असोज ९, २०८२\n०८:०६\nसिफारिस\nपाँचवटा उपकरण प्रयोग गरी पन्छाउन थालियो तुइन खोलाको पहिरो\nप्रधानमन्त्री सुशीला कार्कीले आज राष्ट्रका नाममा सम्बोधन गर्दै\nचर्चित गीत 'माण्ठ हुँ म माण्ठ' बनाउँदाको कथा\nबाटोमा खानेकुरा बेचेर थाले काम, अहिले चलाउँछन् दुई सफल ब्रान्ड\nसुशीला कार्कीको प्रधानमन्त्री नियुक्तिपछि चर्चा पाएको 'आवश्यकताको सिद्धान्त', के हो यो?\nजंगी अड्डामा जेन–जीका एक युवाले प्रधान सेनापतिलाई सोधे– तपाईंले कू गर्न खोज्नुभएको हो?\nप्रतिक्रिया दिनुहोस्\nविचार\nकोशी उच्च बाँधको डिजाइन परिवर्तनले पानीजहाजको सपनामा धक्का!\nडा. मुकेशराज काफ्ले\nमैले 'दिव्य डिभाइस' बाट देखेको कुरूक्षेत्र काठमाडौं!\nसन्तोष रिमाल\nनेपाली कांग्रेस रूपान्तरणको मार्गचित्र\nडा. यादव पण्डित\nत्यो समाज पछ्यौटे नै रहन्छ जसले उद्यमशील नागरिकलाई खलनायक ठान्छ!\nअमित ढकाल\nब्लग\nमोटाउन नपाइने हो?\nपूजा ढुंगाना\nदसैंको आगमन र यात्राको अनिश्चितता\nविष्णु थापा\nचम्किलो पर्दा पार: एक विद्यार्थीको सिक्ने सफर!\nदीपिका श्रेष्ठ\nमोबाइलको मायाजाल!\nअमृत बेल्बासे\nसाहित्यपाटी\nसत्यको आलोकमा जुनकिरी\nभारती न्यौपाने\nअर्कैकी दुलही!\nबिजय घिमिरे 'बिफल'\nयात्रा, सडक र स्यालुट!\nईश्वर पोखरेल\nसमयको गर्भमा हराएको काठमाडौँ!\nएलिना कार्की\nकेटाकेटीका कुरा\nबन्ने नै छ नेपाल!\nअनन्य राज सापकोटा\nमेरी आमाको दुःख!\nअनुस्का सापकोटा\nगाउँ जाने दोस्रो बाटो!\nदिक्षिता केसी\nअहिल्यै सबै कुरा थाहा हुन जरुरी छैन!\nसाईना ढुंगेल\nपाठक विचार\nसर्वोच्चका शाखा अधिकृत महिमानसिंह विष्टको खण्डन–पत्र\nमहिमानसिंह विष्‍ट\nयुवाको आँखामा वनस्पति र पर्यावरण!\nचेतराज जोशी\nफर्किएका खाली हातहरू…\nप्रकाश विक\nविदेशी नागरिकताको 'युद्ध जिते'पछि सामाजिक सञ्जालमा देशप्रेमको ज्वारभाटा!\nसन्दिप पराजुली\nसूचनापाटी\nयुनिकोडमा टाइप गर्नुहोस्\nविनिमय दर\nशेयर बजार\nसुन चाँदि\nरेडियो सुन्नुहोस्",
  "description": "लहान नगरपालिका–१४ बस्तीपुरको एउटा छानो, जहाँबाट पानी चुहिरहेको छ।",
  "domain": "setopati.com",
  "enhanced": true,
  "fetched_at": "2025-09-25T03:25:14.310498Z",
  "id": "2b606740220b2b7ef0c7560871509768576ca84f978c155a8c41c52084e9cddb",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "जसलाई गरिबीले पलपल मारिरहेको छ"
          ],
          [
            "og:url",
            "https://www.setopati.com/social/370238/"
          ],
          [
            "og:description",
            "लहान नगरपालिका–१४ बस्तीपुरको एउटा छानो, जहाँबाट पानी चुहिरहेको छ।"
          ],
          [
            "og:image",
            "https://www.setopati.com/uploads/posts/garibi--1758766817.jpg"
          ],
          [
            "og:type",
            "article"
          ],
          [
            "og:site_name ",
            "Setopati"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "जसलाई गरिबीले पलपल मारिरहेको छ"
            ],
            [
              "og:url",
              "https://www.setopati.com/social/370238/"
            ],
            [
              "og:description",
              "लहान नगरपालिका–१४ बस्तीपुरको एउटा छानो, जहाँबाट पानी चुहिरहेको छ।"
            ],
            [
              "og:image",
              "https://www.setopati.com/uploads/posts/garibi--1758766817.jpg"
            ],
            [
              "og:type",
              "article"
            ],
            [
              "og:site_name ",
              "Setopati"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-25T02:21:00Z",
  "source": "सेतोपाटी",
  "store_path": "_store/2b/2b606740220b2b7ef0c7560871509768576ca84f978c155a8c41c52084e9cddb.json",
  "title": "जसलाई गरिबीले पलपल मारिरहेको छ",
  "url": "https://www.setopati.com/social/370238",
  "version": 1
}