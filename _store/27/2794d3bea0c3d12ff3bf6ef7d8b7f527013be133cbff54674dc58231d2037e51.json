{
  "author": "विजयराज खनाल :: Setopati",
  "content": "सञ्चारमन्त्री खरेलले भनेजस्तो १० सहरमा नि:शुल्क वाइफाइ दिन सम्भव होला?\nविजयराज खनाल\nकाठमाडौं, असोज ८\nमंगलबार पदभार ग्रहण क्रममा नि:शुल्क वाइफाइको निर्णय गर्दै सञ्चारमन्त्री जगदीश खरेल। तस्बिर: नवीनबाबु गुरूङ/सेतोपाटी\nनवनियुक्त सञ्चारमन्त्री जगदीश खरेलले काठमाडौंसहित देशका १० वटा सहरमा नि:शुल्क वाइफाइ दिने निर्णय गरेपछि टेलिकम कम्पनीहरूको व्यवसायमा पर्ने असरलाई लिएर प्रश्न उठेको छ।\nमन्त्री खरेलले मंगलबार पदभार ग्रहण गर्दै १० सहरका सार्वजनिक स्थानमा नि:शुल्क वाइफाइ सेवा दिने निर्णय गरेका थिए। उनले काठमाडौं उपत्यकामा दुई महिनाभित्र र बाँकी सहरमा पाँच महिनाभित्र नि:शुल्क वाइफाइ दिने निर्णय गरेका हुन्।\nविगतमा विभिन्न इन्टरनेट सेवाप्रदायक कम्पनीले यस्तो नि:शुल्क वाइफाइ सेवा दिँदै आएका थिए। उनीहरूले २५ हजारभन्दा बढी वाइफाइ हटस्पट जडान गरेका थिए र अनुमति लिन नपर्ने फ्रिक्वेन्सी ब्यान्ड प्रयोग गरेर नि:शुल्क वाइफाइ दिएका थिए।\nवर्ल्डलिंकले मात्र १६ हजार ठाउँमा यस्तो सुविधा दिएको थियो।\nतर इन्टरनेट सेवाप्रदायकहरूले दिएको नि:शुल्क वाइफाइ सेवाबाट आफ्नो आय घटेको भन्दै टेलिकम कम्पनीहरूले विरोध गरे।\nनि:शुल्क वाइफाइले आफ्नो 'मोबाइल डेटा प्याकेज' को बिक्री घटेको उनीहरूको भनाइ थियो।\nपछिल्लो समय मेसेन्जर, भाइबर, ह्वाट्सएप जस्ता सामाजिक सञ्जालको बढ्दो प्रयोगले मोबाइलको प्रत्यक्ष लाइनबाट कुराकानी गर्ने चलन कम छ। इन्टरनेट चलाउन प्रयोग हुने मोबाइल डेटा नै टेलिकम कम्पनीहरूको आम्दानीको मुख्य स्रोत बनेको छ।\nयस्तोमा इन्टरनेट धेरै प्रयोग हुने सहरी क्षेत्रमै वाइफाइ नि:शुल्क दिँदा आफूहरू संकटमा परेको टेलिकम कम्पनीहरूले बताएका थिए।\nउनीहरूको भनाइ थियो — हामी २० अर्ब रूपैयाँको अनुमतिपत्र नवीकरण शुल्क तिर्छौं, जम्मा २ लाख ७० हजार तिर्ने इन्टरनेट सेवाप्रदायकले यस्तो सेवा दिँदा हाम्रो व्यवसाय संकटमा परेको छ।\nटेलिकम कम्पनीहरूले आफूलाई अपग्रेड गर्न ठूलो पुँजी लगानी गर्नुपर्छ। टेलिकम कम्पनीहरूको ठूलो चुनाैती आफ्नो खर्च व्यहोरेर नाफा कमाउने होइन कि भविष्यका लागि लगानी गर्न सक्ने गरी पुँजीको जोहो गर्नु हो।\nनेपालका दुई मुख्य कम्पनीहरू नेपाल टेलिकम र एनसेलको नाफा बर्सेनि घट्दै गएको छ यसले गर्दा उनीहरूले आधुनिक प्रविधिमा लगानी गर्न सकेका छैनन्।\nउदाहरणका लागि दक्षिण एसियामै कतिकय मुलुकहरू; उदाहरणका लागि भुटान र मालदिभ्सले फाइब जी प्रविधिको टेलिकम सेवा पूर्ण रूपमा सुरू गरिसकेका छन्। भारत, ब‌ंगलादेश, श्रीलंका, पाकिस्तानलगायत मुलुकका धेरै सहरहरूमा फाइब जी सेवा परीक्षण र लागु हुने क्रममा छ। दक्षिण एसियमा नेपाल र अफगानिस्तान मात्रै दुई मुलुक हुन् जहाँ फाइब जी सेवाको परीक्षण समेत भएको छैन। किनभने यो सेवामा लगानी गर्ने पर्याप्त पुँजी र त्यसको प्रतिफल आउने अवस्था छैन।\nटेलिकम कम्पनीहरूको आम्दानी खुम्चिँदै जाँदा उनीहरूको लगानी गर्ने क्षमता थप खुम्चिँदै जान्छ। टेलिकमको गुणस्तर पनि खस्कँदै जान्छ। नेपालमा टेलकम सेवाको गुणस्तर अरू मुलुकको तुलनमा खस्कँदै जान्छ।\nदूरसञ्चार कम्पनीहरू आफ्नो आम्दानीको करिब ५० प्रतिशत रकम कर लगायतका शुल्कबापत सरकारलाई तिर्नुपर्ने बताउँछन्।\nनेपाल टेलिकमले २०७८/७९ मा वार्षिक आठ अर्ब रूपैयाँसम्म नाफा कमाउँदै आएको थियो। २०८१/८२ मा नाफा घटेर २ अर्ब ६६ करोडमा सीमित भयो।\nआम्दानी घट्न थालेपछि टेलिकम कम्पनीहरूले भ्वाइस सेवामा न्यूनतम मासिक शुल्क लगाउने अवधारणा समेत अघि सारेका थिए।\n'टेलिकमको व्यवसाय अहिले नै एकदमै खस्केको छ। नि:शुल्क वाइफाइले थप प्रभाव पर्न सक्छ,' नेपाल टेलिकमका सहप्रवक्ता नवीनकुमार मिश्रले भने, 'तर मन्त्रीज्यूले कस्तो अवधारणामा सहरहरूमा नि:शुल्क दिने भन्नुभएको हो, त्यसको विस्तृत आउन बाँकी भएकाले अहिल्यै केही भन्न सकिँदैन।'\nटेलिकम कम्पनीहरूलाई पर्ने व्यावसायिक संकट हेरेर नै दूरसञ्चार प्राधिकरणले गत साउन दोस्रो साता दूरसञ्चार कम्पनी (टेलिफोन र मोबाइल) बाहेक अन्यलाई सार्वजनिक स्थानमा हटस्पट राखेर नि:शुल्क वाइफाइ नदिनू भनी निर्देशन दिएको थियो।\nप्राधिकरणले वाइफाइ हटस्पट सञ्चालन विनियमावली, २०७५ संशोधन गरेर यस्तो निर्देशन दिएको हो।\nकुनै भवन वा उक्त भवनले ओगटेको क्षेत्र, बसपार्क, विमानस्थल, अस्पताल, रेस्टुरेन्ट, सपिङ मल, पार्क लगायतका सार्वजनिक स्थलले ओगटेको निश्चित क्षेत्रमा मात्र अन्य कम्पनीले वाइफाइ हटस्पट सेवा दिन सक्ने व्यवस्था गरिएको छ।\nतर सरकारको नयाँ निर्णयसँगै अब कसरी अगाडि बढ्ने भन्नेमा प्राधिकरणले टुंगो लगाइसकेको छैन।\n'मन्त्रीज्यूले भन्नुभएको नि:शुल्क वाइफाइ कसरी दिने, कसले दिने लगायतका विषयमा मन्त्रालयबाट विस्तृत निर्देशन आएपछि मात्र यकिन भन्न सकिन्छ,' प्राधिकरणका प्रवक्ता तथा निर्देशक मीनप्रसाद अर्यालले भने।\nदूरसञ्चार प्राधिकरणका पूर्व वरिष्ठ निर्देशक आनन्दराज खनाल पनि नि:शुल्क वाइफाइ दिँदा त्यसलाई आवश्यक पर्ने पूर्वाधारमा कसले लगानी गर्ने भन्ने निर्क्यौल गर्नुपर्ने बताउँछन्।\n'नेपालका कम्पनीहरूले अन्तर्राष्ट्रिय ब्यान्डविथ किनेर सेवा दिने हो। त्यसको पनि लागत हुन्छ। अन्य पूर्वाधारका लागि पनि लगानी चाहिन्छ,' खनालले भने, 'त्यसैले यो लागत कसरी जुटाउने भन्ने विषयमा पनि छलफल हुनुपर्छ।'\nसहरी क्षेत्रमा नि:शुल्क वाइफाइ दिनुभन्दा दूरसञ्चार सेवा नै नपुगेका ग्रामीण भेगमा सुविधा विस्तार गर्नेतर्फ पहल गर्नुपर्ने उनको भनाइ छ।\nनि:शुल्क वाइफाइ दिँदा पूर्वाधारमा गर्नुपर्ने लगानी र टेलिकम कम्पनीहरूको व्यवसायमा पर्ने असरबारे प्रश्न उठे पनि यो नौलो अवधारणा भने होइन।\nसन् २००१ को अन्त्यतिर उत्तर अमेरिकाको मेक्सिको सबभन्दा धेरै नि:शुल्क वाइफाइ हटस्पट भएको सहर बनेको थियो। ताइवानको ताइपेई, जापानको ओसाका लगायत सहरमा पनि नि:शुल्क वाइफाइ उपलब्ध छन्।\n#Communication Minister Jagdish Kharel\n#Gen-Z protest response\n#Kathmandu free WiFi plan\n#10 cities free internet Nepal\n#Nepal Telecom revenue loss\n#Worldlink WiFi hotspots\n#NTA directive on hotspots\n#Nepal telecommunication authority\n#rural telecom fund Nepal\n#internet service providers Nepal\nप्रकाशित मिति: बुधबार, असोज ८, २०८२\n०८:३२\nसिफारिस\nएनआरएनएको सहयोगमा ट्राफिक कन्ट्रोल रूम बन्ने\nसञ्चारमन्त्री खरेलले भनेजस्तो १० सहरमा नि:शुल्क वाइफाइ दिन सम्भव होला?\nदसैं सुरू भएसँगै घर फर्कनेहरूको बढ्यो चहलपहल (तस्बिरहरू)\nजेनजी आन्दोलनमा निजी क्षेत्रको कति भयो क्षति?\nजसलाई साना–ठूला सबैले भन्छन् 'आशिका दिदी'\nअर्थमन्त्रीलाई इमेल लेखेपछि तत्काल समाधान भएका ३ काम\nजंगी अड्डामा जेन–जीका एक युवाले प्रधान सेनापतिलाई सोधे– तपाईंले कू गर्न खोज्नुभएको हो?\nअपहरणपछि हत्या गरिएका अभिषेककी आमाको 'इमो' मा आएको थियो फिरौतीको मेसेज\nअपहरणपछि मागिएको थियो ५ करोड फिरौती, बालक मृत भेटिएपछि आफन्तहरूसँग सोधपुछ\nप्रतिक्रिया दिनुहोस्\nथप\nबजार अर्थतन्त्र\nसञ्चारमन्त्री खरेलले भनेजस्तो १० सहरमा नि:शुल्क वाइफाइ दिन सम्भव होला?\nदुई स्मार्टफोनको मूल्य घटाउँदै सामसङ\nक्लासिक टेकले ल्यायो दसैं अफर\nजेडटिइको दुई स्मार्टफोन सार्वजनिक\nरेडमीले ल्यायो चाडपर्व लक्षित छुट अफर\nसंविधान दिवसमा टेलिकमको ‘अफर’\nविचार\nकोशी उच्च बाँधको डिजाइन परिवर्तनले पानीजहाजको सपनामा धक्का!\nडा. मुकेशराज काफ्ले\nमैले 'दिव्य डिभाइस' बाट देखेको कुरूक्षेत्र काठमाडौं!\nसन्तोष रिमाल\nनेपाली कांग्रेस रूपान्तरणको मार्गचित्र\nडा. यादव पण्डित\nत्यो समाज पछ्यौटे नै रहन्छ जसले उद्यमशील नागरिकलाई खलनायक ठान्छ!\nअमित ढकाल\nब्लग\nचम्किलो पर्दा पार: एक विद्यार्थीको सिक्ने सफर!\nदीपिका श्रेष्ठ\nमोबाइलको मायाजाल!\nअमृत बेल्बासे\nबालबालिकाहरूले कसरी सिक्दछन्?\nभरत पोख्रेल (यात्री)\nनेपाली मह: स्वाद र सम्भावनाको मिठास!\nसुरेन्द्र राज जोशी\nसाहित्यपाटी\nनिष्ठुरी बुवा!\nनिर्मल घिमिरे\nदसैँ आयो रे!\nसाजन विश्वकर्मा\nमेरो दिवा सपना!\nडम्बर कार्की\nहरियो मकैवाली!\nगेहनाथ गौतम\nकेटाकेटीका कुरा\nबन्ने नै छ नेपाल!\nअनन्य राज सापकोटा\nमेरी आमाको दुःख!\nअनुस्का सापकोटा\nगाउँ जाने दोस्रो बाटो!\nदिक्षिता केसी\nअहिल्यै सबै कुरा थाहा हुन जरुरी छैन!\nसाईना ढुंगेल\nपाठक विचार\nसर्वोच्चका शाखा अधिकृत महिमानसिंह विष्टको खण्डन–पत्र\nमहिमानसिंह विष्‍ट\nयुवाको आँखामा वनस्पति र पर्यावरण!\nचेतराज जोशी\nफर्किएका खाली हातहरू…\nप्रकाश विक\nविदेशी नागरिकताको 'युद्ध जिते'पछि सामाजिक सञ्जालमा देशप्रेमको ज्वारभाटा!\nसन्दिप पराजुली\nसूचनापाटी\nयुनिकोडमा टाइप गर्नुहोस्\nविनिमय दर\nशेयर बजार\nसुन चाँदि\nरेडियो सुन्नुहोस्",
  "description": "सहरी क्षेत्रमा नि:शुल्क वाइफाइ दिनुभन्दा दूरसञ्चार सेवा नै नपुगेका ग्रामीण भेगमा सुविधा विस्तार गर्नेतर्फ पहल गर्नुपर्ने उनको भनाइ छ।",
  "domain": "setopati.com",
  "enhanced": true,
  "fetched_at": "2025-09-24T05:17:03.729379Z",
  "id": "2794d3bea0c3d12ff3bf6ef7d8b7f527013be133cbff54674dc58231d2037e51",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "सञ्चारमन्त्री खरेलले भनेजस्तो १० सहरमा नि:शुल्क वाइफाइ दिन सम्भव होला?"
          ],
          [
            "og:url",
            "https://www.setopati.com/kinmel/information-technology/370104/"
          ],
          [
            "og:description",
            "सहरी क्षेत्रमा नि:शुल्क वाइफाइ दिनुभन्दा दूरसञ्चार सेवा नै नपुगेका ग्रामीण भेगमा सुविधा विस्तार गर्नेतर्फ पहल गर्नुपर्ने उनको भनाइ छ।"
          ],
          [
            "og:image",
            "https://www.setopati.com/uploads/posts/jagaduish-(4)-1758542555.jpg"
          ],
          [
            "og:type",
            "article"
          ],
          [
            "og:site_name ",
            "Setopati"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "सञ्चारमन्त्री खरेलले भनेजस्तो १० सहरमा नि:शुल्क वाइफाइ दिन सम्भव होला?"
            ],
            [
              "og:url",
              "https://www.setopati.com/kinmel/information-technology/370104/"
            ],
            [
              "og:description",
              "सहरी क्षेत्रमा नि:शुल्क वाइफाइ दिनुभन्दा दूरसञ्चार सेवा नै नपुगेका ग्रामीण भेगमा सुविधा विस्तार गर्नेतर्फ पहल गर्नुपर्ने उनको भनाइ छ।"
            ],
            [
              "og:image",
              "https://www.setopati.com/uploads/posts/jagaduish-(4)-1758542555.jpg"
            ],
            [
              "og:type",
              "article"
            ],
            [
              "og:site_name ",
              "Setopati"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-24T02:47:00Z",
  "source": "सेतोपाटी",
  "store_path": "_store/27/2794d3bea0c3d12ff3bf6ef7d8b7f527013be133cbff54674dc58231d2037e51.json",
  "title": "सञ्चारमन्त्री खरेलले भनेजस्तो १० सहरमा नि:शुल्क वाइफाइ दिन सम्भव होला?",
  "url": "https://www.setopati.com/kinmel/information-technology/370104",
  "version": 1
}