{
  "author": "बासुदेव पोखरेल :: Setopati",
  "content": "जब दसैंको आशीर्वादसँगै सोधिन्छ– बिहे कहिले गर्छस्?\nबासुदेव पोखरेल\nअसोज १६\nदसैं आउनासाथ गाउँको स्वरूप नै बदलिन्छ।\nअरू बेला सुनसान र शान्त रहने गाउँ एक्कासि जीवन्त हुन्छ। टाढा टाढाबाट रोजगारी, पढाइ, व्यवसाय वा अन्य काममा व्यस्त मानिसहरू गाउँ फर्किन्छन्।\nगाउँका आँगनमा सेलरोटीको सुवास आउँछ, मासुको भट्टी चल्छ, हाँसोठट्टाले चोक गुञ्जिन्छ, आँगन आँगनमा दियो बल्छ।\nसहरमा कोही एसी कोठामा बसेर रमाइरहेका हुन्छन् भने गाउँ फर्केपछि उनीहरू पनि धूलो, माटो, गोबर, धुवाँ र चुल्होको गन्धसँगै घुलमिल हुन्छन्। यही रमाइलोको बीचमा आफन्तसँग भेटघाट गर्ने, पुराना कुरा गर्ने र विगत सम्झिने अवसर मिल्छ।\nहाम्रो घरमा पनि यसपालि काकाकाकी, दाजुभाउजू, दिदीबहिनी सबै जम्मा हुनुभयो।\nआँगनमा टीका–जमराको तयारी, मासुभातको मिठो गन्ध, रमाइलो गफगाफको रौनकले गाउँ अझ आकर्षक बनेको थियो।\nबिहान सधैं आमाले चिया पकाएर खुवाउने चलन थियो।\nतर यसपालि सहरबाट आउनुभएकी कार्की दिदीले हातमा तातो चिया ल्याएर 'ल, यहाँ चिया खाऊ' भन्नुभयो।\nचियाको पहिलो चुस्की पिउन नपाउँदै प्रश्न आयो— बासु, बिहे कहिले गर्छस्? कतै केटी खोजेको छस् कि?\nमैले मुस्कुराउँदै जबाफ दिन पनि नपाउँदै काकाले थप्नुभयो, 'अब त उमेर भइसकेको छ, यसै दसैंमा बिहे गर्नुपर्छ।'\nअनि सुरू भयो एउटै प्रश्नको पुनरावृत्ति।\nदाजुभाउजू, काकाकाकी, दिदीबहिनी, साथीसंगी, पल्लाघरे साइँला बा — सबै एउटै कुरा दोहोर्‍याउन थाले।\nघर वरिपरि प्रतिध्वनिजस्तै लाग्यो, मानौं दसैंमा सबैको मुखमा एउटै भनाइ थियो— बिहे कहिले गर्छस्?\nयो प्रश्न दसैंमा त अनिवार्य परिकारजस्तै हुन्छ भन्ने मलाई लाग्छ। टीका–जमरा, मासु, सेलरोटी जत्तिकै अनिवार्य कुरा यो पनि हो।\nबिहान चिया पिउँदा सोधिन्छ, दिउँसो टीका लगाउँदा सोधिन्छ, बेलुकी खाना खान बस्दा फेरि सोधिन्छ।\nकतिले त मासु खायौ भन्दा पहिले नै सोधे — बिहे कहिले गर्छस्?\nकतिले टीका लगाउँदा आशीर्वाद दिइसकेर कानमा फुसफुसाएर भने— अब ढिला नगर है, उमेर ढिलो भयो।\nअझ पल्लाघरे साइला बाले त ठट्टै गर्दै भन्नुभयो— यस्तो केटी बिहे गर्नुपर्छ, लक्ष्मीकी छोरी ठीक हुन्छ!\nयसरी हेर्दा दसैंको गफगाफमा मुख्य परिकार मासुभन्दा पनि यही प्रश्न हो। एक पटक सोधियो भने पनि अर्को घण्टामै अर्को आफन्तले दोहोर्‍याउँछन्। मानौं, दसैंमा रमाइलो गर्न पूरा हुने सर्त नै यही हो। चियाको कप, टीकाको थाली वा मासुको भाँडासँगै सोधिने प्रश्न नै हो यो।\nम त हाँस्दै जबाफ दिन्छु, 'बिहे भनेको चुरोट सल्काएझैं एक्कासि हुने कुरा होइन नि। तपाईंहरूले खोजिदिनुभयो भने म त तयार छु।'\nतर जबाफ दिए पनि प्रश्न थामिँदैन। झन् अर्को ठाउँमा अर्को शैलीमा सोधिन्छ। सबैलाई लाग्छ, मैले चाँडै विवाह गरेर स्थिर जीवन सुरू गर्नुपर्छ। हाँसोभित्रै दबाब मिसिएको हुन्छ। अरूले हाँस्दै भने पनि मलाई भने गम्भीर प्रश्नझैं लाग्छ।\nसहरमा हुँदा कोही खासै सोध्दैनन्। साथीभाइको गफ त अन्य विषयमा घुम्छ। तर गाउँ फर्केपछि भने यो प्रश्न अनिवार्य हुन्छ।\nदसैंमा सबै आफन्त एउटै ठाउँमा भेला हुने भएकाले सबैलाई लाग्छ, यसै बेला सम्झाउनुपर्छ, यसै बेला धकेल्नुपर्छ।\nयसैले दसैंमा 'बिहे कहिले गर्छस्' भन्ने प्रश्न मासुभन्दा बढी खपत हुन्छ, सेलरोटीभन्दा धेरै बाँडिन्छ र रक्सीभन्दा छिटो घुम्छ।\nयसपालि दसैंमा मलाई यही प्रश्नले घेर्‍यो।\nआफन्तहरू एकपछि अर्को गर्दै सोध्दै गर्दा लाग्यो— यो त केबल सामान्य जिज्ञासा मात्रै होइन, हाम्रो समाजको संस्कार हो। विवाह नगरेको मान्छेलाई दसैंमा यो प्रश्न अनिवार्य सोधिनैपर्छ। चाहे उमेर २५ होस् वा ३५!\nसोध्नेहरूले भन्ने त एउटै हो— अब त ढिला भयो, अब त पक्का गर्नुपर्छ।\nतर म सोच्दै जान्छु— बिहे जीवनको ठूलो निर्णय हो। यो चाडपर्वको उत्साहमा सजिलोसँग लिइहाल्ने कुरा होइन। आफन्तका हाँसो, ठट्टा र सुझावहरू रमाइलो लाग्छन्, तर मनभित्र भने एउटा चाप पनि बस्छ।\nम हाँस्दै भन्छु — अर्को दसैंसम्म पक्का जबाफ दिन्छु।\nतर त्यो पक्का जबाफ कहिले आउँछ भन्ने कुरा अझै टाढै छ।\nअन्ततः यो दसैंले मलाई फेरि एक पटक सिकायो— दसैंमा टीका, जमरा, मासु, सेलरोटी जति अनिवार्य हुन्छन्, बिहे कहिले गर्छस् भन्ने प्रश्न पनि उत्तिकै अनिवार्य रहेछ।\nयसपालि त म हाँस्दै टारेँ, रमाइलोको रूपमा लिँदै जबाफ दिँदै गएँ।\nमनमनमा भने लागिरहेको छ, अर्को दसैंसम्म त यो प्रश्नको निश्चित जबाफ दिनैपर्ने होला।\nप्रकाशित मिति: बिहीबार, असोज १६, २०८२\n१५:४४\nसिफारिस\nजेनजी युवाहरूले भने– हामी संघीय लोकतान्त्रिक गणतन्त्र, धर्म निरपेक्षता र समावेशिताको पक्षमा\nभारतका हिन्दुले मनाउने 'दशहरा' भन्दा किन भिन्न छ हाम्रो दसैं?\nमलेसियाले नेपाललाई दियो १०५ रनको लक्ष्य\nयस्तो रह्यो शीतल निवासमा दसैंको टीका, राष्ट्रपतिले सर्वसाधारणलाई भने टीका नलगाउने\nसाइतको टीका, समृद्धिको जमरा लगाएर मनाइँदै दसैं (तस्बिरहरू)\nवर्षा गराउने प्रणाली भित्रन लागेपछि विपद प्राधिकरणले जारी गर्‍यो सात बुँदे निर्देशन\nप्रतिक्रिया दिनुहोस्\nविचार\nप्रधानमन्त्री बलियो बनाउनुको परिणाम!\nनारायण वाग्ले\nअमेरिकालाई थर्काउने चिनियाँ हतियार!\nचेतनाथ आचार्य\nभदौ २४ को जस्तो विध्वंश मच्चाउन कुनै संगठन वा योजना चाहिन्छ?\nमुराहरि पराजुली\nआफ्नो स्वार्थका लागि 'षड्यन्त्रको थ्योरी' मा घिउ थप्दै तीन शीर्ष नेता\nअमित ढकाल\nब्लग\nजब दसैंको आशीर्वादसँगै सोधिन्छ– बिहे कहिले गर्छस्?\nबासुदेव पोखरेल\nत्यो साल छुटेको दसैं!\nअर्जुन मोहन भट्टराई\nथार्पमष्टाका अवतारसँग साक्षात्कार हुँदा...\nपवन पान्डे\nश्रीमान एनजिओमा काम गर्छ भनेको त त्यस्तो काम पो गर्ने रहेछ!\nअर्जुन मोहन भट्टराई\nसाहित्यपाटी\nआमा, तिमी देवी हौ\nसन्तोष बोहरा\nविप्लवी सूर्य\nअनिता कोइराला\nत्यो त्रासदीपूर्ण सपना\nबिक्रम गुरुङ\nआमाले फेरि एक साल दुःख पाउनुभयो!\nप्रशान्त वाग्ले ‘प्राकृतिक’\nकेटाकेटीका कुरा\nबन्ने नै छ नेपाल!\nअनन्य राज सापकोटा\nमेरी आमाको दुःख!\nअनुस्का सापकोटा\nगाउँ जाने दोस्रो बाटो!\nदिक्षिता केसी\nअहिल्यै सबै कुरा थाहा हुन जरुरी छैन!\nसाईना ढुंगेल\nपाठक विचार\nसर्वोच्चका शाखा अधिकृत महिमानसिंह विष्टको खण्डन–पत्र\nमहिमानसिंह विष्‍ट\nयुवाको आँखामा वनस्पति र पर्यावरण!\nचेतराज जोशी\nफर्किएका खाली हातहरू…\nप्रकाश विक\nविदेशी नागरिकताको 'युद्ध जिते'पछि सामाजिक सञ्जालमा देशप्रेमको ज्वारभाटा!\nसन्दिप पराजुली\nसूचनापाटी\nयुनिकोडमा टाइप गर्नुहोस्\nविनिमय दर\nशेयर बजार\nसुन चाँदि\nरेडियो सुन्नुहोस्",
  "description": "अनि सुरू भयो एउटै प्रश्नको पुनरावृत्ति।",
  "domain": "setopati.com",
  "enhanced": true,
  "fetched_at": "2025-10-02T11:23:16.977146Z",
  "id": "899fdb012245995c29cd7eb890fde8d2509cb50ee7a7e94a595325d1ec4f0e9b",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "जब दसैंको आशीर्वादसँगै सोधिन्छ– बिहे कहिले गर्छस्?"
          ],
          [
            "og:url",
            "https://www.setopati.com/blog/370653/"
          ],
          [
            "og:description",
            "अनि सुरू भयो एउटै प्रश्नको पुनरावृत्ति।"
          ],
          [
            "og:image",
            "https://www.setopati.com/uploads/posts/basudev-pokhrel-1759305886.jpg"
          ],
          [
            "og:type",
            "article"
          ],
          [
            "og:site_name ",
            "Setopati"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "जब दसैंको आशीर्वादसँगै सोधिन्छ– बिहे कहिले गर्छस्?"
            ],
            [
              "og:url",
              "https://www.setopati.com/blog/370653/"
            ],
            [
              "og:description",
              "अनि सुरू भयो एउटै प्रश्नको पुनरावृत्ति।"
            ],
            [
              "og:image",
              "https://www.setopati.com/uploads/posts/basudev-pokhrel-1759305886.jpg"
            ],
            [
              "og:type",
              "article"
            ],
            [
              "og:site_name ",
              "Setopati"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-10-02T09:59:00Z",
  "source": "सेतोपाटी",
  "store_path": "_store/89/899fdb012245995c29cd7eb890fde8d2509cb50ee7a7e94a595325d1ec4f0e9b.json",
  "title": "जब दसैंको आशीर्वादसँगै सोधिन्छ– बिहे कहिले गर्छस्?",
  "url": "https://www.setopati.com/blog/370653",
  "version": 1
}