{
  "author": "आर्या श्रेष्ठ :: Setopati",
  "content": "बाटोमा खानेकुरा बेचेर थाले काम, अहिले चलाउँछन् दुई सफल ब्रान्ड\nआर्या श्रेष्ठ\nकाठमाडौं, असोज ८\nतस्बिर स्रोत: सुरज रञ्जितकारको इन्स्टाग्राम\nद कन्भरसेसन – ५७\nतपाईंहरू टिकटक वा इन्स्टाग्राम चलाउनुहुन्छ भने यी दाजुबहिनीलाई पक्कै चिन्नुहुन्छ होला!\nकुनै न कुनै दिन त तपाईंको टाइमलाइनमा यी दाजुबहिनीले अपलोड गरेका भिडिओ पक्कै आयो नै होला!\nउनीहरू कहिले आफ्ना ग्राहकलाई रोमाञ्चक खेल खेलाइरहेका हुन्छन्, कहिले आकर्षक उपहार बाँडिरहेका हुन्छन्।\nसामाजिक सञ्जाल प्रयोग गरेर जुत्तादेखि कपडा बेच्दै आएका र पाटनमा भव्य क्याफे चलाइरहेका यी जेन-जी दाजुबहिनीको व्यावसायिक सफलताको कथा धेरैका लागि प्रेरणादायी छ।\nहामी कुरा गर्दैछौं — २८ वर्षीय सुरज रञ्जितकार र उनकी बहिनी २५ वर्षीया वर्षा रञ्जितकार।\nसडकबाट उठेका र आफ्नै बुताले बनेका उनीहरू गर्वसाथ भन्छन्, 'हामी सेल्फ–मेड हौं।'\nसेतोपाटी कन्भरसेसन\nको आजको एपिसोडमा उनीहरूले आफ्नो संघर्षका दिनदेखि सफलतासम्मका घटनाक्रम विस्तार लगाएका छन्।\nसुरज र वर्षाको नागबेली यात्रा रोमाञ्चक छ। उनीहरूको भोगाइले मनमा गाँठो पार्छ। उनीहरूले गरेका संघर्ष सुन्दा मन भरिएर आउँछ।\nउनीहरूको विशेषता के भने, आफ्ना ती भोगाइ र संघर्ष पनि हाँसी हाँसी सुनाउँछन्।\nमान्छे दुइटा परिस्थितिमा खुलेर हाँस्छ रे — एकदमै खुसी हुँदा, वा एकदमै धेरै चोट पर्दा।\nसुरज, र खासगरी उनकी बहिनी वर्षा यो कुराकानीभरि जसरी हाँसेकी छन्, त्यसका पछाडि यी दुवै कारण हुन सक्छ। उनी एकदमै धेरै चोटबाट गुज्रेकी छन् र त्यो चोटले दिएको पीडा भुलेर आजको सफलतालाई खुसी खुसी अँगालेकी छन्।\nउनीहरूको कुराकानीबाट के थाहा हुन्छ भने, यी दाजुबहिनीको दिमागमा सानैदेखि पैसा कमाउने धुन सवार थियो।\nवर्षा पहिलोपटक काम खोज्न जाँदा जम्मा ८ वर्षकी थिइन्।\nसानी बच्ची काम माग्न आएको देखेर पसल सञ्चालकले भनेछन्, 'ठूलो मान्छेलाई लिएर आऊ है नानू।'\nवर्षा घर फर्किन् र आफ्ना ११ वर्षीय दाजु सुरजलाई लिएर गइन्।\nदाजु र बहिनीको यो सहयात्रा त्यही बेलाबाट सुरू भएको हो।\nत्यति सानो उमेरमा पनि पैसा कमाउने रनाहा कसरी जन्मियो होला? सुरज र वर्षाको जिन्दगीमा त्यस्तो के भएको थियो, जसले उनीहरूलाई सानैमा पैसा चिनायो? सेतोपाटी कन्भरसेसनमा उनीहरूले यसको कारण खुलाएका छन्।\nपैसा कमाउने धुन सवार भएपछि उनीहरूले के–के मात्र गरेनन्!\nसुरजले ११ वर्ष उमेरमै काँधमा रक्सी बोकेर बेच्न हिँडे। वर्षाले फुटपाथमा पानीपुरी बेचिन्, ससेज बेचिन्, म:म बेचिन्। दुवै दाजुबहिनीले मंगलबजारदेखि लगनखेलसम्म थर्मसमा बोकेर कफी पनि बेचे।\nकफी बेच्दै हिँड्दा मंगलबजारको एउटा पसलमा भएको घटना सुरजको स्मरणमा आज पनि ताजा छ।\nपसलका बिक्रेता आफ्नो सानो बच्चालाई होमवर्क सिकाउँदै थिए। बच्चा साह्रै चकचके थियो। होमवर्क गर्न आनाकानी गर्दै थियो। त्यही बेला थर्मसमा कफी बेच्न आएको सुरजलाई देखेर ती बिक्रेताले आफ्नो बच्चालाई भनेछन्, 'राम्ररी पढ् है, नभए तँ पनि यो केटा जस्तै कफी बेच्दै हिँड्नुपर्ला।'\nयो भनाइले सुरजको मुटुमै हान्यो।\n'त्यो पसल अहिले पनि उस्तै छ,' सुरजले वर्षासँगको कुराकानीमा भने, 'तर म चाहन्छु, उनको छोरा मजस्तै बनून्!'\nत्यो घटना सम्झँदै सुरजले भने, 'आफूलाई नचिनेका मान्छेको त कुरै छाडौं, चिनेका मान्छेले थर्ससमा कफी बेचेको देखेर मुख बिगार्दा चाहिँ साह्रै चित्त दुख्थ्यो।'\nती मान्छेहरू सहानुभूति देखाउँदै सुरजलाई सोध्थे, 'यस्तो काम किन गरेको?'\nउनको जबाफ हुन्थ्यो, 'यही गरेर महिनाको लाख कमाउन सकिन्छ भने किन नगर्ने?'\nयस्ता स्मरण अनेक छन् सुरज र वर्षाको जिन्दगीमा।\nउनीहरू सानो सानो काम गर्दा पनि ठूलो ठूलो योजना बुन्थे। सुरजको दिमागमा त व्यापारको आइडियाबाहेक अरू केही घुम्थेन। आइडियाको खेस्रा कोरेर उनले थुप्रै डायरी भरेका छन्। ती आइडियामध्ये कति सुरूमै फ्लप खाए, कति केही समय चलेर फासफुस भए।\nत्यसैमध्ये सन् २०१७ मा चार लाख लगानी गरेर जावलाखेलमा खोलेको 'ओपाज् क्याफे' उनीहरूको व्यावसायिक यात्राको 'टर्निङ प्वाइन्ट' हो।\nयो क्याफे खोल्न इष्टमित्र र नातेदारका घर घर चहार्दै पैसा माग्न हिँडेको स्मरण रोचक छ। पैसा नभएर क्याफे बन्द गर्नुपरेको क्षण मर्मस्पर्शी छ। एकपछि अर्को स्टोर बन्द गर्दै हिँड्दा त्यहाँको भित्ता र फर्निचरलाई वर्षाले अँगालो हाल्दै रोएको घटनाले त भावुकै बनाउँछ।\nआफ्नो व्यवसाय उँभो लगाउन ग्राहक आकर्षित गर्ने अनेक आइडिया ल्याउन सिपालु छन् यी दाजुबहिनी।\nजति बेला उनीहरू ३० हजार रूपैयाँको 'सेकेन्ड ह्यान्ड' स्कुटर चढ्थे, त्यति बेला आफ्ना ग्राहकलाई भर्खर शोरूमबाट किनेर ल्याएको 'ब्रान्ड न्यू' स्कुटर उपहार दिएका थिए। त्यो पनि एक जनालाई होइन, तीन–तीन जनालाई।\nयस्ता अनेक आइडियाले ग्राहकको मन जित्न सफल भएको उनीहरू बताउँछन्।\nकतिसम्म भने, एकचोटि उनीहरूले टिकटकमा जुत्ताको विज्ञापन गरे र किन्न चाहने ग्राहकलाई बिहान ७ बजेको समय तोके। भोलिपल्ट बिहान ७ बजे उनको स्टोर बाहिर ग्राहकको भिड लाग्यो। दिउँसो ११ बजेसम्म दुई सय जोर जुत्ता बिक्यो।\nयसरी आफ्नो मिहिनेत र आइडियाको बलमा एकपछि अर्को इँटा थपेका सुरज र वर्षाले आज दुइटा सफल ब्रान्ड चलाइरहेका छन् — ओपाज् क्याफे र टोम्याटो।\nटोम्याटोबाट उनीहरू लुगा र जुत्ताको कारोबार गर्छन्। सन् २०२४ मा यो स्टोर खोलेको चार दिनमै हजार जोर जुत्ता बिक्री भएको थियो।\nअहिले उनीहरूले टोम्याटोको एउटा शाखा बालाजुको ल्होत्से मलमा खोलेका छन्। जेन–जी आन्दोलन क्रममा ल्होत्से मल तोडफोड र आगजनी हुँदा उनीहरूको पनि ५० लाख रूपैयाँ बराबरका सामान क्षति भएको सुरज बताउँछन्।\nव्यवसायीहरूको एउटा गुण हुन्छ — खराबभन्दा खराब अवस्थाले पनि उनीहरूलाई कमजोर बनाउँदैन। फेरि शून्यबाट सुरू गर्न उनीहरू तयार हुन्छन्।\nसुरज र वर्षा पनि ल्होत्से मलमा भएको क्षति उकास्न फेरि शून्यबाट सुरू गर्न तयार छन्।\nसुरज र वर्षाले सेतोपाटीको यो भिडिओ कन्भरसेसनमा जीवनका यस्ता थुप्रै रोचक किस्सा, अनुभव र सिकाइहरू बाँडेका छन् —\n#Varsha Ranjitkar\n#Gen-Z entrepreneurs Nepal\n#Nepali TikTok stars\n#Instagram influencers Nepal\n#Opaz Cafe\n#Tomato store Nepal\n#Nepali startup success story\n#youth entrepreneurship Nepal\n#small business Nepal\n#social media business Nepal\nप्रकाशित मिति: बुधबार, असोज ८, २०८२\n१९:३०\nसिफारिस\nबाटोमा खानेकुरा बेचेर थाले काम, अहिले चलाउँछन् दुई सफल ब्रान्ड\nसुशीला कार्कीको प्रधानमन्त्री नियुक्तिपछि चर्चा पाएको 'आवश्यकताको सिद्धान्त', के हो यो?\nजंगी अड्डामा जेन–जीका एक युवाले प्रधान सेनापतिलाई सोधे– तपाईंले कू गर्न खोज्नुभएको हो?\nआन्दोलनका घाइतेलाई घर घर गएर ७५ हजारसम्म नगद र खाद्यान्न सहयोग गर्ने आशिका तामाङ\nएनआरएनएको सहयोगमा ट्राफिक कन्ट्रोल रूम बन्ने\nसञ्चारमन्त्री खरेलले भनेजस्तो १० सहरमा नि:शुल्क वाइफाइ दिन सम्भव होला?\nप्रतिक्रिया दिनुहोस्\nविचार\nकोशी उच्च बाँधको डिजाइन परिवर्तनले पानीजहाजको सपनामा धक्का!\nडा. मुकेशराज काफ्ले\nमैले 'दिव्य डिभाइस' बाट देखेको कुरूक्षेत्र काठमाडौं!\nसन्तोष रिमाल\nनेपाली कांग्रेस रूपान्तरणको मार्गचित्र\nडा. यादव पण्डित\nत्यो समाज पछ्यौटे नै रहन्छ जसले उद्यमशील नागरिकलाई खलनायक ठान्छ!\nअमित ढकाल\nब्लग\nमोटाउन नपाइने हो?\nपूजा ढुंगाना\nदसैंको आगमन र यात्राको अनिश्चितता\nविष्णु थापा\nचम्किलो पर्दा पार: एक विद्यार्थीको सिक्ने सफर!\nदीपिका श्रेष्ठ\nमोबाइलको मायाजाल!\nअमृत बेल्बासे\nसाहित्यपाटी\nसत्यको आलोकमा जुनकिरी\nभारती न्यौपाने\nअर्कैकी दुलही!\nबिजय घिमिरे 'बिफल'\nयात्रा, सडक र स्यालुट!\nईश्वर पोखरेल\nसमयको गर्भमा हराएको काठमाडौँ!\nएलिना कार्की\nकेटाकेटीका कुरा\nबन्ने नै छ नेपाल!\nअनन्य राज सापकोटा\nमेरी आमाको दुःख!\nअनुस्का सापकोटा\nगाउँ जाने दोस्रो बाटो!\nदिक्षिता केसी\nअहिल्यै सबै कुरा थाहा हुन जरुरी छैन!\nसाईना ढुंगेल\nपाठक विचार\nसर्वोच्चका शाखा अधिकृत महिमानसिंह विष्टको खण्डन–पत्र\nमहिमानसिंह विष्‍ट\nयुवाको आँखामा वनस्पति र पर्यावरण!\nचेतराज जोशी\nफर्किएका खाली हातहरू…\nप्रकाश विक\nविदेशी नागरिकताको 'युद्ध जिते'पछि सामाजिक सञ्जालमा देशप्रेमको ज्वारभाटा!\nसन्दिप पराजुली\nसूचनापाटी\nयुनिकोडमा टाइप गर्नुहोस्\nविनिमय दर\nशेयर बजार\nसुन चाँदि\nरेडियो सुन्नुहोस्",
  "description": "यी दाजुबहिनी सडकमा म:म, ससेज बेच्थे। थर्मसमा कफी बेच्दै हिँड्थे। त्यस्तो काम गरेको देखेर धेरैले मुख बिगारे। उनीहरूले त्यसैमा इख लिए।",
  "domain": "setopati.com",
  "enhanced": true,
  "fetched_at": "2025-09-24T15:50:19.944870Z",
  "id": "2ab97a17aec36e0bf3783e967e1484a61c053b73f163e1ac8312eb120ad5892e",
  "images": [],
  "language": "en",
  "metadata": {
    "json_ld": [],
    "microdata": [],
    "opengraph": [
      {
        "namespace": {
          "og": "http://ogp.me/ns#"
        },
        "properties": [
          [
            "og:title",
            "बाटोमा खानेकुरा बेचेर थाले काम, अहिले चलाउँछन् दुई सफल ब्रान्ड"
          ],
          [
            "og:url",
            "https://www.setopati.com/multimedia/370208/"
          ],
          [
            "og:description",
            "यी दाजुबहिनी सडकमा म:म, ससेज बेच्थे। थर्मसमा कफी बेच्दै हिँड्थे। त्यस्तो काम गरेको देखेर धेरैले मुख बिगारे। उनीहरूले त्यसैमा इख लिए।"
          ],
          [
            "og:image",
            "https://www.setopati.com/uploads/posts/suraj-and-barsa-1758719428.jpeg"
          ],
          [
            "og:type",
            "article"
          ],
          [
            "og:site_name ",
            "Setopati"
          ]
        ]
      }
    ],
    "raw": {
      "json-ld": [],
      "microdata": [],
      "opengraph": [
        {
          "namespace": {
            "og": "http://ogp.me/ns#"
          },
          "properties": [
            [
              "og:title",
              "बाटोमा खानेकुरा बेचेर थाले काम, अहिले चलाउँछन् दुई सफल ब्रान्ड"
            ],
            [
              "og:url",
              "https://www.setopati.com/multimedia/370208/"
            ],
            [
              "og:description",
              "यी दाजुबहिनी सडकमा म:म, ससेज बेच्थे। थर्मसमा कफी बेच्दै हिँड्थे। त्यस्तो काम गरेको देखेर धेरैले मुख बिगारे। उनीहरूले त्यसैमा इख लिए।"
            ],
            [
              "og:image",
              "https://www.setopati.com/uploads/posts/suraj-and-barsa-1758719428.jpeg"
            ],
            [
              "og:type",
              "article"
            ],
            [
              "og:site_name ",
              "Setopati"
            ]
          ]
        }
      ]
    }
  },
  "og_description": "",
  "og_image": "",
  "og_site_name": "",
  "og_title": "",
  "og_type": "",
  "published_at": "2025-09-24T13:45:00Z",
  "source": "सेतोपाटी",
  "store_path": "_store/2a/2ab97a17aec36e0bf3783e967e1484a61c053b73f163e1ac8312eb120ad5892e.json",
  "title": "बाटोमा खानेकुरा बेचेर थाले काम, अहिले चलाउँछन् दुई सफल ब्रान्ड",
  "url": "https://www.setopati.com/multimedia/370208",
  "version": 1
}