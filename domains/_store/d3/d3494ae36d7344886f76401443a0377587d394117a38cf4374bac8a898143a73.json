{
  "byline": "न्युज अफ नेपाल",
  "canonical_hash": "58976efe2d80fc84a703d1fed36885dbaa476e1ca0c9e770257df47dfc9a6f4a",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/balen-shah-1-150x150.png\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं । </strong><br /></p>\n\n\n\n<p>प्रधानमन्त्री सुशिला कार्की नेतृत्वको सरकार गठन भएको एक साता बित्न नपाउँदै काठमाडौं महानगरपालिकाका मेयर बालेन्द्र साहले पार्टी खोल्ने चर्चा चुलिएको छ । जेन–जी पुस्ताको आन्दोलनमा सामाजिक सञ्जालमा सक्रिय मेयर साहको टिमले आन्दोलनपछि सरकार गठनका लागि संसद् विघटन पहिलो माग राख्नुभएको थियो । उक्त माग पूरा भएर सुशिला कार्की नेतृत्वको सरकार बनेपछि अहिले मेयर साहको टिमले निर्वाचनपछि प्रत्यक्ष निर्वाचित कार्यकारीको माग अघि सारेको छ ।<br /></p>\n\n\n\n<p>प्रत्यक्ष निर्वाचत प्रधानमन्त्री हुन संविधान संशोधन अनिवार्य छ । संविधान संशोधन गर्न दुई तिहाई मत चाहिन्छ । त्यसैले मेयर साह दुई तिहाई मत ल्याएर संविधान संशोधन गरी कार्यकारी प्रधानमन्त्री बन्ने तयारीमा हुनुहुन्छ । त्यसैले उहाँ जेन–जी आन्दोलनपछि रास्वपा छाडेका सुमना श्रेष्ठ, पार्टीबाट निष्कासित पूर्वमहामन्त्री मुकुल ढकाल, गणेश कार्कीलगायत उच्च तहका नेता समेटेर पार्टी खोल्ने तर्खरमा हुनुहन्छ । </p>\n\n\n\n<p>त्यसका लागि मेयर साह परामर्शको चरणमै हुनुहन्छ ।जेन–जी आन्दोलनपछिको चुनावी सरकारको नेतृत्व लिन मेयर बालेनलाई चौतर्फी दबाब थियो । तर, साहले प्रधानमन्त्रीका लागि सुशिला कार्कीलाई समर्थन जनाएर पछि हट्नुभयो । निर्वाचित भएरै सरकार सञ्चालन गर्ने सोचमा बालेन रहेको जानकारी दिँदै उहाँ निकट उच्चस्रोतले नेपाल समाचारपत्रलाई भन्यो– ‘निर्वाचन जितेर प्रधानमन्त्रीको कुर्सीमा बस्ने चाहना मेयर साहको छ ।</p>\n\n\n\n<p> स्थानीय तहदेखि प्रदेश र संघमा उम्मेदवार उठाउने र बहुमत ल्याएर संविधान संशोधन गर्ने अनि सरकार चलाउने चाहना मेयर साहको टिमको छ । त्यसका लागि तत्काल दल दर्ता गराउने विषयमा उहाँ लगातार परामर्शमा हुनुहुन्छ । अहिले छलफलको चरणमा छौं, केही समयपछि जानकारी होला ।’ उहाँले आफू निकट साथीभाइका साथै कामपामा कार्यरत विज्ञ सल्लाहकारसँग समेत परामर्श गरिरहनुभएको बुझिएको छ ।<br /></p>\n\n\n\n<p>सरकारले फागुन २१ गते निर्वाचन मिति घोषणा गरिसकेको छ । निर्वाचनमा सहभागी हुन कम्तीमा पछि ३ महिनाअघि पार्टी खोल्नुपर्छ । स्रोतका अनुसार निर्वाचनमा आफू र आफ्नो पार्टी जिताउनकै लागि स्वतन्त्र र छवि राम्रो भएका व्यक्तिलाई पार्टीमा भित्र्याउन त्यस्ता व्यक्तिको खोजीमा हुनुहुन्छ । पछिल्लो समय दैनिक कार्यालय समयमा महानगरको कार्यकक्षमा देखिनु हुने मेयर साह विभिन्न टिमसँग सल्लाहमा व्यस्त हुनुहुन्छ ।<br /></p>\n\n\n\n<p>प्रधानमन्त्रीमा सुशिला कार्कीलाई सिफारिस गर्नुभएका मेयर साहले अब बन्ने मन्त्री नाम चलेका र ख्यातिप्राप्त व्यक्ति हुनुपर्ने अडान राख्नुभएको छ । अब मन्त्री बन्नेमा साहको टिमको व्यक्ति नै हुने सम्भावना छ । स्रोत भन्छ– ‘६ महिनापछि हाल मन्त्री बनेका सबैले बालेनको पार्टी चलाउने छन्, बालेन सरकार चलाउनुहुन्छ । सोही योजनाअनुसार मेयरका सल्लाहकार ओमप्रकाश अर्याललाई कानुन र गृहमन्त्री बनाइएको हो । उहाँलाई गृहमन्त्री बनाउनु भनेकै निर्वाचनमा आफ्नो पार्टीलाई सहज बनाउनु हो । अब फेरि मन्त्री हुने सूचीमा मेयरका केही व्यक्तिहरू छानिन सक्छन् ।’<br /></p>\n\n\n\n<p>साहको टिमले जेन–जीको माग पूरा हुनु फागुन २१ को निर्वाचन कुनुपर्ने आश्वासन दिने गरेको छ । प्रत्यक्ष निर्वाचित र कार्यकारी प्रधानमन्त्री हुन २ तिहाई सिट ल्याउनुपर्छ । अब फेरि मिहिनेत गर्न सबैलाई आग्रह गर्दै बालेनको टिमले जेन–जीलाई भन्ने गरेको छ– ‘६ महिनापछि हुने निर्वाचनमा हाम्रो जित हुनेछ । अनि हामीले भनेअनुसार सरकार सञ्चालन गर्न पाउनेछांै ।’<br /></p>\n\n\n\n<p>जेन–जी आन्दोलनपछि मेयर साह धेरै हिसाबले अनुकूलतामा पुग्नुभएको छ । योजनाअनुसार सरकार अघि बढ्नसके जेन–जी पुस्तालाई हातमा लिएर संविधान संशोधन गर्न निर्णय गर्न सक्नेछन् । त्यो जनमत बटुल्न केही सामान्य मिहिनेत गरे पुग्छ । त्यसको तयारीमा मेयर साह र उहाँको टिम लागिरहेको छ । सायद केही महिनाभित्र मेयर साहले पार्टी खोल्नुहुनेछ र सो पार्टीमा विभिन्न पक्ष र विज्ञ सहभागी हुनेछन् ।<br /></p>\n\n\n\n<p>अन्तरिम सरकारको कामचलाउ प्रधानमन्त्री नभएर पूर्ण कार्यकारी अधिकारयुक्त शक्तिशाली प्रधानमन्त्री बन्ने मेयर साहको चाहना छ । मेयर साहले पार्टी खोले हाल स्थानीय तहका अधिकांश निर्वाचित पदाधिकारी राजीनामा दिएर साहको पार्टीमा प्रवेश गर्ने आँकलन भइरहेको छ । नेपाल समाचारसँग कुरा गर्दै केही स्थानीय तहका निर्वाचित जनप्रनिनिधिले भने– ‘खै बुढा नेताले केही गर्दैनन्, बालेनकै पार्टीमा प्रवेश गर्ने भन्ने सोचमा छौं ।’</p>",
  "content_text": "काठमाडौं । प्रधानमन्त्री सुशिला कार्की नेतृत्वको सरकार गठन भएको एक साता बित्न नपाउँदै काठमाडौं महानगरपालिकाका मेयर बालेन्द्र साहले पार्टी खोल्ने चर्चा चुलिएको छ । जेन–जी पुस्ताको आन्दोलनमा सामाजिक सञ्जालमा सक्रिय मेयर साहको टिमले आन्दोलनपछि सरकार गठनका लागि संसद् विघटन पहिलो माग राख्नुभएको थियो । उक्त माग पूरा भएर सुशिला कार्की नेतृत्वको सरकार बनेपछि अहिले मेयर साहको टिमले निर्वाचनपछि प्रत्यक्ष निर्वाचित कार्यकारीको माग अघि सारेको छ । प्रत्यक्ष निर्वाचत प्रधानमन्त्री हुन संविधान संशोधन अनिवार्य छ । संविधान संशोधन गर्न दुई तिहाई मत चाहिन्छ । त्यसैले मेयर साह दुई तिहाई मत ल्याएर संविधान संशोधन गरी कार्यकारी प्रधानमन्त्री बन्ने तयारीमा हुनुहुन्छ । त्यसैले उहाँ जेन–जी आन्दोलनपछि रास्वपा छाडेका सुमना श्रेष्ठ, पार्टीबाट निष्कासित पूर्वमहामन्त्री मुकुल ढकाल, गणेश कार्कीलगायत उच्च तहका नेता समेटेर पार्टी खोल्ने तर्खरमा हुनुहन्छ । त्यसका लागि मेयर साह परामर्शको चरणमै हुनुहन्छ ।जेन–जी आन्दोलनपछिको चुनावी सरकारको नेतृत्व लिन मेयर बालेनलाई चौतर्फी दबाब थियो । तर, साहले प्रधानमन्त्रीका लागि सुशिला कार्कीलाई समर्थन जनाएर पछि हट्नुभयो । निर्वाचित भएरै सरकार सञ्चालन गर्ने सोचमा बालेन रहेको जानकारी दिँदै उहाँ निकट उच्चस्रोतले नेपाल समाचारपत्रलाई भन्यो– ‘निर्वाचन जितेर प्रधानमन्त्रीको कुर्सीमा बस्ने चाहना मेयर साहको छ । स्थानीय तहदेखि प्रदेश र संघमा उम्मेदवार उठाउने र बहुमत ल्याएर संविधान संशोधन गर्ने अनि सरकार चलाउने चाहना मेयर साहको टिमको छ । त्यसका लागि तत्काल दल दर्ता गराउने विषयमा उहाँ लगातार परामर्शमा हुनुहुन्छ । अहिले छलफलको चरणमा छौं, केही समयपछि जानकारी होला ।’ उहाँले आफू निकट साथीभाइका साथै कामपामा कार्यरत विज्ञ सल्लाहकारसँग समेत परामर्श गरिरहनुभएको बुझिएको छ । सरकारले फागुन २१ गते निर्वाचन मिति घोषणा गरिसकेको छ । निर्वाचनमा सहभागी हुन कम्तीमा पछि ३ महिनाअघि पार्टी खोल्नुपर्छ । स्रोतका अनुसार निर्वाचनमा आफू र आफ्नो पार्टी जिताउनकै लागि स्वतन्त्र र छवि राम्रो भएका व्यक्तिलाई पार्टीमा भित्र्याउन त्यस्ता व्यक्तिको खोजीमा हुनुहुन्छ । पछिल्लो समय दैनिक कार्यालय समयमा महानगरको कार्यकक्षमा देखिनु हुने मेयर साह विभिन्न टिमसँग सल्लाहमा व्यस्त हुनुहुन्छ । प्रधानमन्त्रीमा सुशिला कार्कीलाई सिफारिस गर्नुभएका मेयर साहले अब बन्ने मन्त्री नाम चलेका र ख्यातिप्राप्त व्यक्ति हुनुपर्ने अडान राख्नुभएको छ । अब मन्त्री बन्नेमा साहको टिमको व्यक्ति नै हुने सम्भावना छ । स्रोत भन्छ– ‘६ महिनापछि हाल मन्त्री बनेका सबैले बालेनको पार्टी चलाउने छन्, बालेन सरकार चलाउनुहुन्छ । सोही योजनाअनुसार मेयरका सल्लाहकार ओमप्रकाश अर्याललाई कानुन र गृहमन्त्री बनाइएको हो । उहाँलाई गृहमन्त्री बनाउनु भनेकै निर्वाचनमा आफ्नो पार्टीलाई सहज बनाउनु हो । अब फेरि मन्त्री हुने सूचीमा मेयरका केही व्यक्तिहरू छानिन सक्छन् ।’ साहको टिमले जेन–जीको माग पूरा हुनु फागुन २१ को निर्वाचन कुनुपर्ने आश्वासन दिने गरेको छ । प्रत्यक्ष निर्वाचित र कार्यकारी प्रधानमन्त्री हुन २ तिहाई सिट ल्याउनुपर्छ । अब फेरि मिहिनेत गर्न सबैलाई आग्रह गर्दै बालेनको टिमले जेन–जीलाई भन्ने गरेको छ– ‘६ महिनापछि हुने निर्वाचनमा हाम्रो जित हुनेछ । अनि हामीले भनेअनुसार सरकार सञ्चालन गर्न पाउनेछांै ।’ जेन–जी आन्दोलनपछि मेयर साह धेरै हिसाबले अनुकूलतामा पुग्नुभएको छ । योजनाअनुसार सरकार अघि बढ्नसके जेन–जी पुस्तालाई हातमा लिएर संविधान संशोधन गर्न निर्णय गर्न सक्नेछन् । त्यो जनमत बटुल्न केही सामान्य मिहिनेत गरे पुग्छ । त्यसको तयारीमा मेयर साह र उहाँको टिम लागिरहेको छ । सायद केही महिनाभित्र मेयर साहले पार्टी खोल्नुहुनेछ र सो पार्टीमा विभिन्न पक्ष र विज्ञ सहभागी हुनेछन् । अन्तरिम सरकारको कामचलाउ प्रधानमन्त्री नभएर पूर्ण कार्यकारी अधिकारयुक्त शक्तिशाली प्रधानमन्त्री बन्ने मेयर साहको चाहना छ । मेयर साहले पार्टी खोले हाल स्थानीय तहका अधिकांश निर्वाचित पदाधिकारी राजीनामा दिएर साहको पार्टीमा प्रवेश गर्ने आँकलन भइरहेको छ । नेपाल समाचारसँग कुरा गर्दै केही स्थानीय तहका निर्वाचित जनप्रनिनिधिले भने– ‘खै बुढा नेताले केही गर्दैनन्, बालेनकै पार्टीमा प्रवेश गर्ने भन्ने सोचमा छौं ।’",
  "fetched_at": "2025-09-18T01:42:26.480983Z",
  "id": "d3494ae36d7344886f76401443a0377587d394117a38cf4374bac8a898143a73",
  "images": [
    "https://newsofnepal.com/wp-content/uploads/2025/09/balen-shah-1-150x150.png"
  ],
  "lang": "ne",
  "published_at": "2025-09-18T00:01:06Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/balen-shah-1-150x150.png\" style=\"display: block; margin-bottom: 5px; clear: both;\" width=\"150\" />काठमाडौं । प्रधानमन्त्री सुशिला कार्की नेतृत्वको सरकार गठन भएको एक साता बित्न नपाउँदै काठमाडौं महानगरपालिकाका मेयर बालेन्द्र साहले पार्टी खोल्ने चर्चा चुलिएको छ । जेन–जी पुस्ताको आन्दोलनमा सामाजिक सञ्जालमा सक्रिय मेयर साहको टिमले आन्दोलनपछि सरकार गठनका लागि संसद् विघटन पहिलो माग राख्नुभएको थियो । उक्त माग पूरा भएर सुशिला कार्की नेतृत्वको सरकार बनेपछि अहिले मेयर [&#8230;]",
  "tags": null,
  "title": "पार्टी खोल्दै मेयर बालेन्द्र",
  "url": "https://newsofnepal.com/2025/09/18/731867/",
  "version": 1
}