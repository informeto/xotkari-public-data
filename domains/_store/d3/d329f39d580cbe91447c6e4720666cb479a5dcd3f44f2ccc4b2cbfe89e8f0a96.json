{
  "byline": "Bhupendra GC",
  "canonical_hash": "c8f4fbdbd718e07b6318b2771e04a4affb2aca033e72933066c86911684b559d",
  "content_html": "<p>एजेन्सी &#8211; भारतीय क्रिकेट टोलीका कप्तान सूर्यकुमार यादवले ओमानले एसीसी टी ट्वान्टी एसिया कपमा आफ्नो देशविरुद्ध अविश्वसनीय क्रिकेट खेलेको बताएका छन् । समूह ए को अन्तिम खेलमा जित्नलाई १ सय ८९ रनको लक्ष्य पछ्याएको ओमानले उत्कृष्ट प्रदर्शन गर्दै निर्धारित २० ओभरमा ४ विकेट गुमाएर १ सय ६७ रन बनाएको थियो ।</p>\n\n\n\n<p>उक्त खेलपछि सूर्यकुमार यादवले भने, &#8216;मलाई लाग्छ ओमानले अविश्वसनीय ब्राण्डको क्रिकेट खेल्यो । मलाई थाहा छ ओमानको टोलीमा सुलु सर ( सुलक्षण कुलकर्णी) सर हुनुहुन्छ । उनी खाडुस छन् । साँच्चिकै उनीहरुको ब्याटिङ हेर्दा आनन्द लाग्यो ।&#8217;</p>\n\n\n\n<p> ओमानले गत जुलाईमा भारतीय कुलकर्णीलाई कार्यवाहक मुख्य प्रशिक्षक नियुक्त गरेको थियो । मुम्बईका पूर्व क्रिकेटर उनी भारतीय घरेलु क्रिकेटका सफल प्रशिक्षक पनि हुन् ।</p>\n\n\n\n<p>ओमानका अनुभवी अलराउण्डर आमिर कलिमले ४६ बलमा ७ चौका र २ छक्कासहित सर्वाधिक ६४ रन बनाए । हमाद मिर्जाले ३३ बलमा ५ चौका र २ छक्कासहित ५३ रन बनाए ।</p>\n\n\n\n<p>दोस्रो विकेटलाई कलिम र मिर्जाले ९३ रनको साझेदारी गरेपछि ओमानलाई जित्नलाई अन्तिम १५ बलमा ४० रन चाहिँएको थियो । हर्षित रानाको बलमा हार्दिक पान्ड्याले उत्कृष्ट क्याच लिएपछि कलिम आउट भएपछि त्यसपछिका ब्याटरले राम्रो गर्न नसक्दा ओमान हार्न पुगेको थियो ।</p>\n\n\n\n<p>यता ओमानका कप्तान जतिन्दर सिंहले आफ्नो टोलीको प्रदर्शनमा निकै गर्व गर्ने बताउँछन् ।</p>\n\n\n\n<p>&#8216;मलाई यस टोलीको प्रदर्शनमा अत्यन्तै गर्व छ । उनीहरुले योजना अनुसार खेले । कठिन परिस्थीतिमा उनीहरुले देखाएको चरित्रले मलाई निकै गर्व छ&#8217;, उनले भने ।</p>\n\n\n\n<p>गतवर्ष टी-२० विश्वकपको पैसा नपाएको भन्दै पूर्वकप्तान अकिव इलियास, प्रतिक अथभले, खालिद कैल, मेहरान खान,नसिम खुसी, कश्याप प्रजापति, शोएब खान, जिशान मकसुद,आयन खान, बिलाल खान, कलिमुल्लाह र रफिउल्लाहले ओमान क्रिकेट छाडेका थिए । त्यसपछि टोली बाहिर रहेका जतिन्दरको कप्तानीमा ओमानले दोस्रो रोजाईका टोली सम्हाल्लेर टिम निर्माण गरेको थियो । उक्त टिमले लगातार उत्कृष्ट प्रदर्शन गर्दै आएको छ ।</p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2023/11/oman-win.jpg\"><img alt=\"\" class=\"wp-image-139960\" height=\"534\" src=\"https://www.hamrokhelkud.com/wp-content/uploads/2023/11/oman-win-1024x534.jpg\" width=\"1024\" /></a></figure>\n\n\n\n<p>यस प्रदर्शनको मनोबलले ओमानले अर्को महिना घरेलु मैदानमा हुने टी२० विश्वकप छनोटमा आशा झनै बढाएको छ । ओमान, पपुवा न्युगिनी र सामोआ समूह सी मा छन् । समूह ए मा मलेसिया, कतार र युएई छन् । समूह बी मा जापान, कुवेत र नेपाल छन् । हरेक समूहका शीर्ष दुई टोली सुपर सिक्समा प्रवेश गर्नेछन् । सुपर सिक्सका शीर्ष तीन टोली विश्वकपमा पुग्नेछन् । </p>\n\n\n\n<p>यो पनि : <a href=\"https://www.hamrokhelkud.com/cricket/165838.html\" title=\"भारतलाई स्तब्ध पार्नबाट चुक्यो ओमान\">भारतलाई स्तब्ध पार्नबाट चुक्यो ओमान</a></p><p>The post <a href=\"https://www.hamrokhelkud.com/cricket/165841.html\">‘ओमानले अविश्वसनीय क्रिकेट खेल्यो’ – सूर्यकुमार यादव</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – भारतीय क्रिकेट टोलीका कप्तान सूर्यकुमार यादवले ओमानले एसीसी टी ट्वान्टी एसिया कपमा आफ्नो देशविरुद्ध अविश्वसनीय क्रिकेट खेलेको बताएका छन् । समूह ए को अन्तिम खेलमा जित्नलाई १ सय ८९ रनको लक्ष्य पछ्याएको ओमानले उत्कृष्ट प्रदर्शन गर्दै निर्धारित २० ओभरमा ४ विकेट गुमाएर १ सय ६७ रन बनाएको थियो । उक्त खेलपछि सूर्यकुमार यादवले भने, ‘मलाई लाग्छ ओमानले अविश्वसनीय ब्राण्डको क्रिकेट खेल्यो । मलाई थाहा छ ओमानको टोलीमा सुलु सर ( सुलक्षण कुलकर्णी) सर हुनुहुन्छ । उनी खाडुस छन् । साँच्चिकै उनीहरुको ब्याटिङ हेर्दा आनन्द लाग्यो ।’ ओमानले गत जुलाईमा भारतीय कुलकर्णीलाई कार्यवाहक मुख्य प्रशिक्षक नियुक्त गरेको थियो । मुम्बईका पूर्व क्रिकेटर उनी भारतीय घरेलु क्रिकेटका सफल प्रशिक्षक पनि हुन् । ओमानका अनुभवी अलराउण्डर आमिर कलिमले ४६ बलमा ७ चौका र २ छक्कासहित सर्वाधिक ६४ रन बनाए । हमाद मिर्जाले ३३ बलमा ५ चौका र २ छक्कासहित ५३ रन बनाए । दोस्रो विकेटलाई कलिम र मिर्जाले ९३ रनको साझेदारी गरेपछि ओमानलाई जित्नलाई अन्तिम १५ बलमा ४० रन चाहिँएको थियो । हर्षित रानाको बलमा हार्दिक पान्ड्याले उत्कृष्ट क्याच लिएपछि कलिम आउट भएपछि त्यसपछिका ब्याटरले राम्रो गर्न नसक्दा ओमान हार्न पुगेको थियो । यता ओमानका कप्तान जतिन्दर सिंहले आफ्नो टोलीको प्रदर्शनमा निकै गर्व गर्ने बताउँछन् । ‘मलाई यस टोलीको प्रदर्शनमा अत्यन्तै गर्व छ । उनीहरुले योजना अनुसार खेले । कठिन परिस्थीतिमा उनीहरुले देखाएको चरित्रले मलाई निकै गर्व छ’, उनले भने । गतवर्ष टी-२० विश्वकपको पैसा नपाएको भन्दै पूर्वकप्तान अकिव इलियास, प्रतिक अथभले, खालिद कैल, मेहरान खान,नसिम खुसी, कश्याप प्रजापति, शोएब खान, जिशान मकसुद,आयन खान, बिलाल खान, कलिमुल्लाह र रफिउल्लाहले ओमान क्रिकेट छाडेका थिए । त्यसपछि टोली बाहिर रहेका जतिन्दरको कप्तानीमा ओमानले दोस्रो रोजाईका टोली सम्हाल्लेर टिम निर्माण गरेको थियो । उक्त टिमले लगातार उत्कृष्ट प्रदर्शन गर्दै आएको छ । यस प्रदर्शनको मनोबलले ओमानले अर्को महिना घरेलु मैदानमा हुने टी२० विश्वकप छनोटमा आशा झनै बढाएको छ । ओमान, पपुवा न्युगिनी र सामोआ समूह सी मा छन् । समूह ए मा मलेसिया, कतार र युएई छन् । समूह बी मा जापान, कुवेत र नेपाल छन् । हरेक समूहका शीर्ष दुई टोली सुपर सिक्समा प्रवेश गर्नेछन् । सुपर सिक्सका शीर्ष तीन टोली विश्वकपमा पुग्नेछन् । यो पनि : भारतलाई स्तब्ध पार्नबाट चुक्यो ओमान The post ‘ओमानले अविश्वसनीय क्रिकेट खेल्यो’ – सूर्यकुमार यादव first appeared on हाम्रो खेलकुद .",
  "fetched_at": "2025-09-19T20:24:03.572873Z",
  "id": "d329f39d580cbe91447c6e4720666cb479a5dcd3f44f2ccc4b2cbfe89e8f0a96",
  "images": [
    "https://www.hamrokhelkud.com/wp-content/uploads/2023/11/oman-win-1024x534.jpg"
  ],
  "lang": "ne",
  "published_at": "2025-09-19T19:38:05Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी &#8211; भारतीय क्रिकेट टोलीका कप्तान सूर्यकुमार यादवले ओमानले एसीसी टी ट्वान्टी एसिया कपमा आफ्नो देशविरुद्ध अविश्वसनीय क्रिकेट खेलेको बताएका छन् । समूह ए को अन्तिम खेलमा जित्नलाई १ सय ८९ रनको लक्ष्य पछ्याएको ओमानले उत्कृष्ट प्रदर्शन गर्दै निर्धारित २० ओभरमा ४ विकेट गुमाएर १ सय ६७ रन बनाएको थियो । उक्त खेलपछि सूर्यकुमार यादवले [&#8230;]</p>\n<p>The post <a href=\"https://www.hamrokhelkud.com/cricket/165841.html\">‘ओमानले अविश्वसनीय क्रिकेट खेल्यो’ – सूर्यकुमार यादव</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "‘ओमानले अविश्वसनीय क्रिकेट खेल्यो’ – सूर्यकुमार यादव",
  "url": "https://www.hamrokhelkud.com/cricket/165841.html",
  "version": 1
}