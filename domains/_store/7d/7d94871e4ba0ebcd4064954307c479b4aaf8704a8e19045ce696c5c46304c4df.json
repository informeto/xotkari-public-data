{
  "byline": "श्रीकृष्ण सिग्देल",
  "canonical_hash": "638994925a244ba7a2c6909f29860c33d67d2c278cc96184ab227d89f4ae2554",
  "content_html": "<img alt=\"\" class=\"attachment-full size-full wp-post-image\" height=\"692\" src=\"https://rajdhanidaily.com/wp-content/uploads/2025/09/nirbachan-karyalya-syangja.jpg\" style=\"float: left; margin: 0 15px 15px 0;\" width=\"1000\" />\n<p>स्याङ्जा । जिल्ला निर्वाचन कार्यालय स्याङ्जाले झन्डै ३ हजार ५ सय मतदाताको नाम हटाएको छ । २०७९ सालमा भएको प्रतिनिधिसभा र प्रदेशसभाको निर्वाचनपछि निर्वाचन कार्यालयले मतदाता नामावली अद्यावधिक गरेपछि ३ हजार ४ सय ७८ जनाको नामावली हटाएको हो ।</p>\n\n\n\n<p>मृत्यु, दोहोरो र नागरिकता त्याग गरेका आधारमा कार्यालयले मतदाता नामावलीबाट नाम हटाएको निर्वाचन कार्यालय स्याङ्जाका प्रमुख श्रीराम थापाले जानकारी दिए ।</p>\n\n\n\n<p>प्रमुख थापाका अनुसार स्याङ्जामा ३ हजार १ सय ८३ जनाको मृत्यु भएका कारण मतदाता नामावलीबाट नाम हटाइएको बताए । त्यस्तै, दोहोरो नामावली भएका २ सय ८४ र नागरिकता परित्याग गर्ने ११ जनाको पनि मतदाता नामावलीबाट नाम हटाइएको छ । जसबाट २०७९ मंसिरमा भएको निर्वाचनपछि कार्यालयले अद्यावधिक गर्दा ३ हजार ४ सय ७८ मतदाता नामावलीबाट हटेका हुन् । सो अवधिमा स्याङ्जामा १ हजार ७ सय ८३ जना नयाँ मतदाता थपिएका छन् । यो तथ्यांक २०८२ वैशाख मसान्तसम्मको हो ।</p>\n\n\n\n<p>२०७९ साल मंसिरमा भएको प्रतिनिधिसभा र प्रदेशसभा निर्वाचनमा स्याङ्जाबाट २ लाख ४४ हजार ८९ जना मतदानमा सहभागी भएको थिए । तर, वैशाख मसान्तसम्म स्याङ्जामा २ लाख ४१ हजार ९ सय १० जना मतदाता रहेको निर्वाचन कार्यालयका प्रमुख थापाले बताए । यस हिसाबले हेर्दा स्याङ्जाको मतदाता संख्या घटेको देखिन्छ । जसमा महिला १ लाख २३ हजार ६ सय ४२ र पुरुषको संख्या १ लाख १८ हजार २ सय ६७ अन्य १ जना रहेको छ ।</p>\n\n\n\n<p>रुपन्देहीलगायत केही क्षेत्रमा कात्तिकमा तोकिएको उपनिर्वाचनका लागि निर्वाचन आयोगले १६ असारबाट मतदाता नामावली खिचाउन बन्द गरेको छ । आयोगले अन्तिम नामावली २५ भदौमा प्रकाशन गर्ने तयारी गरिरहँदा २३ र २४ भदौको जेनजी आन्दोलनले सरकार नै फेरिएपछि स्थगित गरेको थियो । जसले गर्दा नयाँ निर्वाचन मितिसमेत तोकिएको छ ।</p>\n\n\n\n<p>अन्तरिम सरकारले २१ फागुनमा निर्वाचनको मिति तोकेपछि धेरै मतदानबाट वञ्चित हुने चर्चासमेत चल्न थालेको छ । मतदाता नामावलीमा नाम दर्ता नभएकाहरूका लागि के गर्ने भन्ने विषय छलफलका क्रममा रहेको आयोगले जनाएको छ । मतदाता नामावली ऐन, २०७३ अनुसार निर्वाचन मिति घोषणा भइसकेपछि सो निर्वाचन प्रयोजनका लागि नाम दर्ता गरिनेछैन भन्ने व्यवस्था रहेको छ । तर, कसैले नागरिकता बनाउँदा मतदाता नामावलीमा पनि नाम दर्ता गराएका छन् र उनी आउँदो निर्वाचनको अघिल्लो दिन अर्थात् २० फागुनमा १८ वर्ष पूरा हुन्छन् भने त्यस्ता व्यक्तिले पनि मतदान गर्न पाउने बताइएको छ ।</p>\n\n\n\n<p>निर्वाचन आयोगले उपलब्ध गराएको ३२ चैत २०८१ सम्मको तथ्यांकअनुसार १ करोड ८१ लाख ४८ हजार ६ सय ५४ मतदाता रहेका छन् । जुन अघिल्लो प्रतिनिधिसभा निर्वाचनको भन्दा १ लाख ६० हजार ५४ ले बढी हो ।</p>\n<p>The post <a href=\"https://rajdhanidaily.com/id/122104/\" rel=\"nofollow\">झन्डै ३५ सय मतदाताको नाम हटाइयो</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "स्याङ्जा । जिल्ला निर्वाचन कार्यालय स्याङ्जाले झन्डै ३ हजार ५ सय मतदाताको नाम हटाएको छ । २०७९ सालमा भएको प्रतिनिधिसभा र प्रदेशसभाको निर्वाचनपछि निर्वाचन कार्यालयले मतदाता नामावली अद्यावधिक गरेपछि ३ हजार ४ सय ७८ जनाको नामावली हटाएको हो । मृत्यु, दोहोरो र नागरिकता त्याग गरेका आधारमा कार्यालयले मतदाता नामावलीबाट नाम हटाएको निर्वाचन कार्यालय स्याङ्जाका प्रमुख श्रीराम थापाले जानकारी दिए । प्रमुख थापाका अनुसार स्याङ्जामा ३ हजार १ सय ८३ जनाको मृत्यु भएका कारण मतदाता नामावलीबाट नाम हटाइएको बताए । त्यस्तै, दोहोरो नामावली भएका २ सय ८४ र नागरिकता परित्याग गर्ने ११ जनाको पनि मतदाता नामावलीबाट नाम हटाइएको छ । जसबाट २०७९ मंसिरमा भएको निर्वाचनपछि कार्यालयले अद्यावधिक गर्दा ३ हजार ४ सय ७८ मतदाता नामावलीबाट हटेका हुन् । सो अवधिमा स्याङ्जामा १ हजार ७ सय ८३ जना नयाँ मतदाता थपिएका छन् । यो तथ्यांक २०८२ वैशाख मसान्तसम्मको हो । २०७९ साल मंसिरमा भएको प्रतिनिधिसभा र प्रदेशसभा निर्वाचनमा स्याङ्जाबाट २ लाख ४४ हजार ८९ जना मतदानमा सहभागी भएको थिए । तर, वैशाख मसान्तसम्म स्याङ्जामा २ लाख ४१ हजार ९ सय १० जना मतदाता रहेको निर्वाचन कार्यालयका प्रमुख थापाले बताए । यस हिसाबले हेर्दा स्याङ्जाको मतदाता संख्या घटेको देखिन्छ । जसमा महिला १ लाख २३ हजार ६ सय ४२ र पुरुषको संख्या १ लाख १८ हजार २ सय ६७ अन्य १ जना रहेको छ । रुपन्देहीलगायत केही क्षेत्रमा कात्तिकमा तोकिएको उपनिर्वाचनका लागि निर्वाचन आयोगले १६ असारबाट मतदाता नामावली खिचाउन बन्द गरेको छ । आयोगले अन्तिम नामावली २५ भदौमा प्रकाशन गर्ने तयारी गरिरहँदा २३ र २४ भदौको जेनजी आन्दोलनले सरकार नै फेरिएपछि स्थगित गरेको थियो । जसले गर्दा नयाँ निर्वाचन मितिसमेत तोकिएको छ । अन्तरिम सरकारले २१ फागुनमा निर्वाचनको मिति तोकेपछि धेरै मतदानबाट वञ्चित हुने चर्चासमेत चल्न थालेको छ । मतदाता नामावलीमा नाम दर्ता नभएकाहरूका लागि के गर्ने भन्ने विषय छलफलका क्रममा रहेको आयोगले जनाएको छ । मतदाता नामावली ऐन, २०७३ अनुसार निर्वाचन मिति घोषणा भइसकेपछि सो निर्वाचन प्रयोजनका लागि नाम दर्ता गरिनेछैन भन्ने व्यवस्था रहेको छ । तर, कसैले नागरिकता बनाउँदा मतदाता नामावलीमा पनि नाम दर्ता गराएका छन् र उनी आउँदो निर्वाचनको अघिल्लो दिन अर्थात् २० फागुनमा १८ वर्ष पूरा हुन्छन् भने त्यस्ता व्यक्तिले पनि मतदान गर्न पाउने बताइएको छ । निर्वाचन आयोगले उपलब्ध गराएको ३२ चैत २०८१ सम्मको तथ्यांकअनुसार १ करोड ८१ लाख ४८ हजार ६ सय ५४ मतदाता रहेका छन् । जुन अघिल्लो प्रतिनिधिसभा निर्वाचनको भन्दा १ लाख ६० हजार ५४ ले बढी हो । The post झन्डै ३५ सय मतदाताको नाम हटाइयो appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-18T23:52:57.206307Z",
  "id": "7d94871e4ba0ebcd4064954307c479b4aaf8704a8e19045ce696c5c46304c4df",
  "images": [
    "https://rajdhanidaily.com/wp-content/uploads/2025/09/nirbachan-karyalya-syangja.jpg"
  ],
  "lang": "ne",
  "published_at": "2025-09-18T23:45:10Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"692\" src=\"https://rajdhanidaily.com/wp-content/uploads/2025/09/nirbachan-karyalya-syangja.jpg\" style=\"float: left; margin: 0 15px 15px 0;\" width=\"1000\" />स्याङ्जा । जिल्ला निर्वाचन कार्यालय स्याङ्जाले झन्डै ३ हजार ५ सय मतदाताको नाम हटाएको छ । २०७९ सालमा भएको प्रतिनिधिसभा र प्रदेशसभाको निर्वाचनपछि निर्वाचन कार्यालयले मतदाता नामावली अद्यावधिक गरेपछि ३ हजार ४ सय ७८ जनाको नामावली हटाएको हो । मृत्यु, दोहोरो र नागरिकता त्याग गरेका आधारमा कार्यालयले मतदाता नामावलीबाट नाम हटाएको निर्वाचन कार्यालय स्याङ्जाका प्रमुख [&#8230;]</p>\n<p>The post <a href=\"https://rajdhanidaily.com/id/122104/\" rel=\"nofollow\">झन्डै ३५ सय मतदाताको नाम हटाइयो</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "झन्डै ३५ सय मतदाताको नाम हटाइयो",
  "url": "https://rajdhanidaily.com/id/122104/",
  "version": 1
}