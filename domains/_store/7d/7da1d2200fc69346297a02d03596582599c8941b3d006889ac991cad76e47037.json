{
  "byline": "नागरिक",
  "canonical_hash": "a929264ea699d9a034ac92849282449d86801582aefe698ace81b5427a82d0b6",
  "content_html": "<p><img alt=\"\" src=\"https://images.nagariknewscdn.com/2025/third-party/1743404601_bhatbhatenivgfer.jpg\" /></p><p>जेन-जी प्रदर्शनकारीको निसानामा परेको भाटभटेनी डिमार्पमेन्टल स्टोर्सले आफ्नो सेवा पुनः सञ्चालनमा ल्याएको छ ।  </p><p>तोडफोड र आगजनीमा परेर पूर्ण क्षति नभएका शाखाबाट सेवा दिन थालिएको हो ।  </p><p>भाटभटेनीले भदौ २७ गते दिउँसो २ बजेदेखि बेलुकी ८:३० बजेसम्म नेपालभरिकै विभिन्न १६ शाखाबाट सेवा सुरु गरेको जनाएको छ ।</p><p>कम्पनीले काठमाडौं उपत्यकाभित्र टोखा, सातदोबाटो, अनामनगर, सानागाउँ, युडब्लुटिसी, पाटन, कलंकी, राधेराधे र बलाजु शाखा सञ्चालनमा ल्याएको जनाएको छ ।  </p><p>यस्तै, उपत्यकाबाहिर नेपालगञ्ज, जनकपुर, बुटवल, वीरगञ्ज, धनगढी, इटहरी र भैरहवा शाखा पनि खुलेका छन्। तोडफोड र क्षतिको बीचमा पनि ग्राहकको धैर्य र निरन्तर समर्थनप्रति आभार व्यक्त गर्दै कम्पनीले ‘हामी फेरि खुलेका छौँ’ भन्दै सूचना जारी गरेको छ । आन्दोलनको क्रममा देशभरका निजी उद्योग व्यवसाय र सुपरमार्केटमाथि आक्रमण हुँदा भाटभटेनीका धेरै शाखा पनि प्रभावित भएका थिए ।  </p><p>अब कम्पनीले आफ्नो नियमित सेवा क्रमशः सञ्चालनमा ल्याउने जनाएको छ ।</p>",
  "content_text": "जेन-जी प्रदर्शनकारीको निसानामा परेको भाटभटेनी डिमार्पमेन्टल स्टोर्सले आफ्नो सेवा पुनः सञ्चालनमा ल्याएको छ । तोडफोड र आगजनीमा परेर पूर्ण क्षति नभएका शाखाबाट सेवा दिन थालिएको हो । भाटभटेनीले भदौ २७ गते दिउँसो २ बजेदेखि बेलुकी ८:३० बजेसम्म नेपालभरिकै विभिन्न १६ शाखाबाट सेवा सुरु गरेको जनाएको छ । कम्पनीले काठमाडौं उपत्यकाभित्र टोखा, सातदोबाटो, अनामनगर, सानागाउँ, युडब्लुटिसी, पाटन, कलंकी, राधेराधे र बलाजु शाखा सञ्चालनमा ल्याएको जनाएको छ । यस्तै, उपत्यकाबाहिर नेपालगञ्ज, जनकपुर, बुटवल, वीरगञ्ज, धनगढी, इटहरी र भैरहवा शाखा पनि खुलेका छन्। तोडफोड र क्षतिको बीचमा पनि ग्राहकको धैर्य र निरन्तर समर्थनप्रति आभार व्यक्त गर्दै कम्पनीले ‘हामी फेरि खुलेका छौँ’ भन्दै सूचना जारी गरेको छ । आन्दोलनको क्रममा देशभरका निजी उद्योग व्यवसाय र सुपरमार्केटमाथि आक्रमण हुँदा भाटभटेनीका धेरै शाखा पनि प्रभावित भएका थिए । अब कम्पनीले आफ्नो नियमित सेवा क्रमशः सञ्चालनमा ल्याउने जनाएको छ ।",
  "fetched_at": "2025-09-15T01:50:39.125337Z",
  "id": "7da1d2200fc69346297a02d03596582599c8941b3d006889ac991cad76e47037",
  "images": [
    "https://images.nagariknewscdn.com/2025/third-party/1743404601_bhatbhatenivgfer.jpg"
  ],
  "lang": "ne",
  "published_at": "2025-09-13T10:59:12Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "तोडफोड र आगजनीमा परेर पूर्ण क्षति नभएका शाखाबाट सेवा दिन थालिएको हो ।",
  "tags": null,
  "title": "१६ शाखाबाट भाटभटेनीको सेवा सञ्चालन",
  "url": "https://nagariknews.nagariknetwork.com/economy/bhatbhateni-service-operation-from-16-branches-83-32.html",
  "version": 1
}