{
  "byline": "न्युज अफ नेपाल",
  "canonical_hash": "ad937c1b5e7e50c008735bcbccbbee6f9ef7e18ca89544920fa12bdeae5eea3f",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/duplantis-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>लन्डन, (एजेन्सी)</strong></p>\n\n\n\n<p>हिस्ट्री मेकर उपनामले चिनिने अर्मान्ड दुप्लान्टीसले १४ औं पटक विश्व रेकर्ड राखेका छन् ।<br />सोमबार जापानमा जारी वल्र्ड एथ्लेटिक्स च्याम्पियनसिपमा स्विडिश सुपरस्टारले पोल भल्टमा रेकर्डसहित विश्व उपाधि जितेका हुन् । यो उनको लगातार तेस्रो विश्व उपाधि हो । साथै उनले २०२५ मा चौथो पटक विश्व रेकर्ड राखे ।<br />२५ वर्षीय दुप्लान्टीसले टोक्योको रंगशालामा ६.३० मिटर उँचाइ पार गरेका हुन् । योसँगैं उनले पछिल्ला आठ ग्लोबल मेन्स पोल भल्टमा स्वर्ण पदक जिते । उनले ओलम्पिकमा दुई पटक स्वर्ण जितेका छन् ।</p>\n\n\n\n<figure class=\"wp-block-image size-large is-resized\"><img alt=\"\" class=\"wp-image-731514\" height=\"432\" src=\"https://newsofnepal.com/wp-content/uploads/2025/09/melisha-winnr-768x432.jpg\" style=\"width: 840px; height: auto;\" width=\"768\" /></figure>\n\n\n\n<p><strong>अमेरिकाकी मेलिसा वल्र्ड च्याम्पियन</strong></p>\n\n\n\n<p>अमेरिकाकी मेलिसा जेफरसन वूदनले जापानमा भइरहेको वल्र्ड एथ्लेटिक्स च्याम्पियनसिपमा स्वर्ण जितेकी छन् । मेलिसा वुमेन्स १ सय मिटर दौड १०.६१ सेकेण्डमा पूरा गर्दै पहिलो भएकी हुन् । यो चौथो छिटो समय रहेको जनाएको छ । दौड हुँदा उनलाई कसैले पनि पछ्याउन सकेका थिएनन् ।<br />जितपछि खुशीको आँसु झार्दैं मेलिसाले खुशीयाली मनाएकी थिइन् । उनले अहिलेसम्म कुनै ओलम्पिक र विश्व च्याम्पियनसिपमा कुनै स्वर्ण जित्न सकेकी थिइनन् । उनले बीबीसीलाई बताइन्—म १०० मिटरमा कहिल्यै वल्र्ड च्याम्पियन वा ओलम्पिक च्याम्पियन बन्न सकेकी थिइन ।</p>\n\n\n\n<p>दोस्रो स्थानमा जमैकाकी टिना क्लेटन रहिन् । उनको समय १०.७६ रहेको थियो । तर, पेरिस ओलम्पिकमा स्वर्ण जितेकी सेन्ट लुसियाकी जुलियन अल्फ्रेदले १०.८४ सेकेण्ड समयसँगैं तेस्रो स्थानमा चित्त बुझाइन् ।</p>\n\n\n\n<p>यस्तै, गत २०२३ की विजेता अमेरिकी धाविका शाकारी रिचार्डसन पाँचौं स्थानमा रहिन् । उनको समय १०.९४ सेकेण्ड थियो । यसैगरी लिजेन्ड धाविका जमैकाकी शेली एन फ्रेजर प्राइस ११.०३ सेकेण्डसँगैं छैटो स्थानमा रहिन् । ३८ वर्षीया शेलीको यो अन्तिम ठूलो प्रतियोगिता हो ।</p>",
  "content_text": "लन्डन, (एजेन्सी) हिस्ट्री मेकर उपनामले चिनिने अर्मान्ड दुप्लान्टीसले १४ औं पटक विश्व रेकर्ड राखेका छन् । सोमबार जापानमा जारी वल्र्ड एथ्लेटिक्स च्याम्पियनसिपमा स्विडिश सुपरस्टारले पोल भल्टमा रेकर्डसहित विश्व उपाधि जितेका हुन् । यो उनको लगातार तेस्रो विश्व उपाधि हो । साथै उनले २०२५ मा चौथो पटक विश्व रेकर्ड राखे । २५ वर्षीय दुप्लान्टीसले टोक्योको रंगशालामा ६.३० मिटर उँचाइ पार गरेका हुन् । योसँगैं उनले पछिल्ला आठ ग्लोबल मेन्स पोल भल्टमा स्वर्ण पदक जिते । उनले ओलम्पिकमा दुई पटक स्वर्ण जितेका छन् । अमेरिकाकी मेलिसा वल्र्ड च्याम्पियन अमेरिकाकी मेलिसा जेफरसन वूदनले जापानमा भइरहेको वल्र्ड एथ्लेटिक्स च्याम्पियनसिपमा स्वर्ण जितेकी छन् । मेलिसा वुमेन्स १ सय मिटर दौड १०.६१ सेकेण्डमा पूरा गर्दै पहिलो भएकी हुन् । यो चौथो छिटो समय रहेको जनाएको छ । दौड हुँदा उनलाई कसैले पनि पछ्याउन सकेका थिएनन् । जितपछि खुशीको आँसु झार्दैं मेलिसाले खुशीयाली मनाएकी थिइन् । उनले अहिलेसम्म कुनै ओलम्पिक र विश्व च्याम्पियनसिपमा कुनै स्वर्ण जित्न सकेकी थिइनन् । उनले बीबीसीलाई बताइन्—म १०० मिटरमा कहिल्यै वल्र्ड च्याम्पियन वा ओलम्पिक च्याम्पियन बन्न सकेकी थिइन । दोस्रो स्थानमा जमैकाकी टिना क्लेटन रहिन् । उनको समय १०.७६ रहेको थियो । तर, पेरिस ओलम्पिकमा स्वर्ण जितेकी सेन्ट लुसियाकी जुलियन अल्फ्रेदले १०.८४ सेकेण्ड समयसँगैं तेस्रो स्थानमा चित्त बुझाइन् । यस्तै, गत २०२३ की विजेता अमेरिकी धाविका शाकारी रिचार्डसन पाँचौं स्थानमा रहिन् । उनको समय १०.९४ सेकेण्ड थियो । यसैगरी लिजेन्ड धाविका जमैकाकी शेली एन फ्रेजर प्राइस ११.०३ सेकेण्डसँगैं छैटो स्थानमा रहिन् । ३८ वर्षीया शेलीको यो अन्तिम ठूलो प्रतियोगिता हो ।",
  "fetched_at": "2025-09-16T06:55:51.966235Z",
  "id": "dfe2a060e4be8db60eeb8154f8ec61c8c12ded64f2f21cff43df916b75f475a4",
  "images": [
    "https://newsofnepal.com/wp-content/uploads/2025/09/duplantis-150x150.jpg",
    "https://newsofnepal.com/wp-content/uploads/2025/09/melisha-winnr-768x432.jpg"
  ],
  "lang": "ne",
  "published_at": "2025-09-16T06:36:04Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/duplantis-150x150.jpg\" style=\"display: block; margin-bottom: 5px; clear: both;\" width=\"150\" />लन्डन, (एजेन्सी) हिस्ट्री मेकर उपनामले चिनिने अर्मान्ड दुप्लान्टीसले १४ औं पटक विश्व रेकर्ड राखेका छन् ।सोमबार जापानमा जारी वल्र्ड एथ्लेटिक्स च्याम्पियनसिपमा स्विडिश सुपरस्टारले पोल भल्टमा रेकर्डसहित विश्व उपाधि जितेका हुन् । यो उनको लगातार तेस्रो विश्व उपाधि हो । साथै उनले २०२५ मा चौथो पटक विश्व रेकर्ड राखे ।२५ वर्षीय दुप्लान्टीसले टोक्योको रंगशालामा ६.३० मिटर [&#8230;]",
  "tags": null,
  "title": "हिस्ट्री मेकरको १४ औं विश्व रेकर्ड",
  "url": "https://newsofnepal.com/2025/09/16/731511/",
  "version": 1
}