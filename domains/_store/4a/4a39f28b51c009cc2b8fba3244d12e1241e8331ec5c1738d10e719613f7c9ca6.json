{
  "byline": "नागरिक",
  "canonical_hash": "c3e38f4c223d8c270c3b68c0cdc4676160cdef6d2c9d7846f08d44adefdecc2d",
  "content_html": "<p><img alt=\"\" src=\"https://images.nagariknewscdn.com/authors/1758379796_Remove%20background%20project-2%20(9).jpeg\" /></p><p>पत्रकार एवं लेखक नेत्र पन्थीको कृति लेफ्ट–राइटः सत्ता र शक्तिको ‘अ’राजनीतिको अंग्रेजी संस्करण प्रकाशनमा आएको छ। दुई वर्षअघि प्रकाशित नेपाली संस्करणलाई परिमार्जन र पुनर्लेखन गरेर तयार गरिएको अंग्रेजी संस्करण दशैंको अवसर पारेर प्रकाशनमा हो।  </p><p>पुस्तकमा प्रमुख दलका शीर्ष नेताहरूले सत्ता र शक्ति प्राप्तिका लागि मूल्य–मान्यता, विधान र संविधानलाई बेवास्ता गरेर चालेका कदमहरूको विस्तृत विवेचना गरिएको छ। पन्थीका अनुसार नयाँ संविधान जारी भएपश्चात् पनि नेताहरूको सत्ताप्रतिको भोक नघटेको तथ्यलाई पुस्तकले पार्ने कोशिष गरेको छ । साथै, नेपालको राजनीतिमा भूराजनीतिक प्रभावलाई पनि पुस्तकले विशेष रूपमा उठान गरेको छ।  </p><p>प्रकाशक इन्डिगो इन्कका अनुसार पुस्तकले कहिले दायाँ त कहिले बायाँ मोडिने राजनीतिक नेतृत्वको चरित्र र त्यसका दुर्भाग्यपूर्ण परिणामलाई प्रस्ट्याउने प्रयास गरेको छ। नैतिक र अनैतिकको सीमारेखा मेटिँदै गएको नेपाली राजनीतिका अन्तरकथा उजागर गर्ने पुस्तकमा पछिल्ला सत्ता समीकरणका नाटकीय घटनाक्रम, गुप्त भेटघाट र सम्झौतासमेत समेटिएका छन्।</p><p>लेखक पन्थीका भनाइमा, ‘पुस्तकमा सत्ता र शक्ताका लागि भएका दाउपेच र एकापसमा गरिएका धोका–धडीका प्रसंगहरू मात्रै होइन, नीति, नियम, नैतिकता, मूल्य–मान्यता, सिद्धान्त, व्यवस्था, विधि–विधान र संविधानलाई बेवास्ता गरिएको कैयौँ उदाहरण पनि समेटिएका छन्।’ पुस्तक चार सय पेजको छ ।  </p><p>यसअघि लेखक पन्थीका लेफ्ट–राइटः सत्ता र शक्तिको ‘अ’राजनीति (२०८०) , डिभोर्सः प्रचण्ड र बाबुरामको (२०७२), माओवादीभित्र अन्तरसंघर्ष (२०६९) र युद्धमा प्रेम र यौन (२०६६) नामक पुस्तकहरू प्रकाशित भइसकेका छन् । यसबाहेक उनले कैयौँ पुस्तक सम्पादन गरेका छन् । विभिन्न संचार संस्थानमा सम्पादकीय भूमिकामा काम गरेका पन्थी हाल नयाँ पत्रिका दैनिकमा आवद्ध छन् ।</p>",
  "content_text": "पत्रकार एवं लेखक नेत्र पन्थीको कृति लेफ्ट–राइटः सत्ता र शक्तिको ‘अ’राजनीतिको अंग्रेजी संस्करण प्रकाशनमा आएको छ। दुई वर्षअघि प्रकाशित नेपाली संस्करणलाई परिमार्जन र पुनर्लेखन गरेर तयार गरिएको अंग्रेजी संस्करण दशैंको अवसर पारेर प्रकाशनमा हो। पुस्तकमा प्रमुख दलका शीर्ष नेताहरूले सत्ता र शक्ति प्राप्तिका लागि मूल्य–मान्यता, विधान र संविधानलाई बेवास्ता गरेर चालेका कदमहरूको विस्तृत विवेचना गरिएको छ। पन्थीका अनुसार नयाँ संविधान जारी भएपश्चात् पनि नेताहरूको सत्ताप्रतिको भोक नघटेको तथ्यलाई पुस्तकले पार्ने कोशिष गरेको छ । साथै, नेपालको राजनीतिमा भूराजनीतिक प्रभावलाई पनि पुस्तकले विशेष रूपमा उठान गरेको छ। प्रकाशक इन्डिगो इन्कका अनुसार पुस्तकले कहिले दायाँ त कहिले बायाँ मोडिने राजनीतिक नेतृत्वको चरित्र र त्यसका दुर्भाग्यपूर्ण परिणामलाई प्रस्ट्याउने प्रयास गरेको छ। नैतिक र अनैतिकको सीमारेखा मेटिँदै गएको नेपाली राजनीतिका अन्तरकथा उजागर गर्ने पुस्तकमा पछिल्ला सत्ता समीकरणका नाटकीय घटनाक्रम, गुप्त भेटघाट र सम्झौतासमेत समेटिएका छन्। लेखक पन्थीका भनाइमा, ‘पुस्तकमा सत्ता र शक्ताका लागि भएका दाउपेच र एकापसमा गरिएका धोका–धडीका प्रसंगहरू मात्रै होइन, नीति, नियम, नैतिकता, मूल्य–मान्यता, सिद्धान्त, व्यवस्था, विधि–विधान र संविधानलाई बेवास्ता गरिएको कैयौँ उदाहरण पनि समेटिएका छन्।’ पुस्तक चार सय पेजको छ । यसअघि लेखक पन्थीका लेफ्ट–राइटः सत्ता र शक्तिको ‘अ’राजनीति (२०८०) , डिभोर्सः प्रचण्ड र बाबुरामको (२०७२), माओवादीभित्र अन्तरसंघर्ष (२०६९) र युद्धमा प्रेम र यौन (२०६६) नामक पुस्तकहरू प्रकाशित भइसकेका छन् । यसबाहेक उनले कैयौँ पुस्तक सम्पादन गरेका छन् । विभिन्न संचार संस्थानमा सम्पादकीय भूमिकामा काम गरेका पन्थी हाल नयाँ पत्रिका दैनिकमा आवद्ध छन् ।",
  "fetched_at": "2025-09-20T14:52:47.145475Z",
  "id": "4a39f28b51c009cc2b8fba3244d12e1241e8331ec5c1738d10e719613f7c9ca6",
  "images": [
    "https://images.nagariknewscdn.com/authors/1758379796_Remove%20background%20project-2%20(9).jpeg"
  ],
  "lang": "ne",
  "published_at": "2025-09-20T14:50:20Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "नैतिक र अनैतिकको सीमारेखा मेटिँदै गएको नेपाली राजनीतिका अन्तरकथा उजागर गर्ने पुस्तकमा पछिल्ला सत्ता समीकरणका नाटकीय घटनाक्रम, गुप्त भेटघाट र सम्झौतासमेत समेटिएका छन्।...",
  "tags": null,
  "title": "लेफ्ट–राइटको अंग्रेजी संस्करण बजारमा",
  "url": "https://nagariknews.nagariknetwork.com/arts/english-version-of-left-right-on-the-market-11-10.html",
  "version": 1
}