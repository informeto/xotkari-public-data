{
  "byline": "न्युज अफ नेपाल",
  "canonical_hash": "6b2d6ac3087b0e914fecee00dd9d7331d87e0cddbc7706e576bed6b95e969410",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/mantri6-150x150.png\" style=\"display: block; margin-bottom: 5px; clear: both;\" width=\"150\" />\n<p><strong><em>-अब बनाइने मन्त्रीमा जेनजी समूहबाटै समेट्न माग </em></strong></p>\n\n\n\n<p><strong>काठमाडौं। </strong></p>\n\n\n\n<p>जेनजी आन्दोलनको बलमा बनेको&nbsp; वर्तमान सरकारका&nbsp; प्रधानमन्त्री, मन्त्रीहरु मध्ये अधिकांश मन्त्रीहरु जेनजीको भावना विपरीत बढि उमेर समूहका नियुक्त भएका छन् । जेनजीले आन्दोलनको सफलता सँगै बन्ने नयाँ सरकारमा आफूहरूको भावना समेट्ने युवाहरुको सहभागिता उल्लेख्य&nbsp; हुनुपर्ने&nbsp; माग गर्दै आएका छन्&nbsp; । तर जेनजीको सो माग विपरीत प्रधानमन्त्री सुशीला कार्कीले आफ्नो मन्त्रिपरिषद्मा जेनजी पुस्ताका कुनै पनि युवालाई समेट्न सकेकी छैनन् ।&nbsp;</p>\n\n\n\n<p>कार्कीलाई भने सुशासन कायम गर्न सक्ने, दृढ र इमान्दार व्यक्ति भएको भन्दै&nbsp; जेनजी पुस्ताले नै भोटिङ मार्फत नै चयन गरेका थिए । कार्की आफै पनि ७३ वर्षकी छन्&nbsp; । उनी २००९ साल २५ जेठमा जन्मिएकी हुन् ।&nbsp; त्यसपछि अन्य मन्त्रीमा आउने व्यक्तिहरु मध्ये पनि अधिकांश बुढा समुहकै रहेपछि जेनजीहरु असन्तुष्ट बनेका छन् ।&nbsp;</p>\n\n\n\n<p>प्रधानमन्त्री सुशीला कार्कीले पहिलो चरणमा मन्त्री बनाएका&nbsp; गृहमन्त्री ओमप्रकाश अर्याल ५० वर्ष पुगिसकेका छन् ।&nbsp; यस्तै ऊर्जा, जलश्रोत सिचाई, भौतिक पूर्वाधार र यातायात तथा शहरी विकास गरी ३ मन्त्रालयको जिम्मेवारी पाएका&nbsp; कुलमान घिसिङ ५५ वर्ष पुगिसकेका छन् । उनी २०२७ साल मंसिर १० मा जन्मिएका हुन् ।&nbsp;<br />अर्थ मन्त्रीमा नियुक्त भएका पूर्व सचिव रामेश्वर&nbsp; खनाल पनि ६९ वर्ष पुगिसकेका छन् । उनी २०१३ सालमा जन्मिएका हुन्।</p>\n\n\n\n<p>यसैगरी आइतबार&nbsp; मन्त्रीमा सिफारिस&nbsp; भएका शिक्षा विज्ञान तथा प्रविधि मन्त्री महावीर पुन पनि ७१ वर्ष&nbsp; पुगिसकेका छन् । उनी २०११ सालमा जन्मिएका हुन्&nbsp; । यसैगरी कृषि मन्त्रीमा नियुक्त भएका मदन परियार पनि ६७ वर्ष पुगिसकेका&nbsp; छन् । यी दुबै जना वृद्ध समूहमा नै परेका छन् । यसैगरी कानुन मन्त्रीमा सिफारिस भएका पूर्व न्यायधीश अनील कुमार सिन्हा पनि ६८ वर्ष&nbsp; पुगिसकेका छन् । सञ्चार तथा सूचना प्रविधि मन्त्रीमा सिफारिस भएका जगदीश खरेल र स्वास्थ्य मन्त्रालयमा सिफारिस भएकी संगीता मिश्रा भने युवा समुहकै रहेका छन् । तर, हाल सम्म समेटिएका मन्त्रीहरुमा जेनजी समूहका युवाहरू भने कोही पनि समेटिएका छैनन् ।&nbsp;</p>\n\n\n\n<p>अझै केही मन्त्रालय रिक्त रहेकाले ती मन्त्रालयमा जेनजी समुहकै व्यक्तिहरु लैजानुपर्ने माग युवा जेनजीहरुले गर्दै आएका छन् । विशेष गरी जेनजी समूहमा १९९७ सालदेखि २०१२ सालसम्म जन्मिएका व्यक्तिहरु पर्ने गर्छन् । यस हिसाबले पनि अब बन्ने मन्त्रीमा २५ देखि २८ वर्ष सम्ममा नौजवान जेन्जीहरु समेटिनुपर्ने माग सर्वत्र उठिरहेको छ ।&nbsp;</p>\n\n\n\n<p><strong>कसको उमेर कति ?</strong></p>\n\n\n\n<figure class=\"wp-block-image size-large\"><img alt=\"\" class=\"wp-image-731071\" height=\"404\" src=\"https://newsofnepal.com/wp-content/uploads/2025/09/sushila3-768x404.jpg\" width=\"768\" /></figure>\n\n\n\n<p><strong> प्रधानमन्त्री  सुशील कार्की : ७३ बर्ष</strong></p>\n\n\n\n<figure class=\"wp-block-image size-large is-resized\"><img alt=\"\" class=\"wp-image-672594\" height=\"462\" src=\"https://newsofnepal.com/wp-content/uploads/2024/10/rameshwor-khanal-768x462.jpg\" style=\"width: 840px; height: auto;\" width=\"768\" /></figure>\n\n\n\n<p><strong>अर्थ मन्त्री रामेश्वर खनाल : ६९ बर्ष</strong></p>\n\n\n\n<figure class=\"wp-block-image size-full is-resized\"><img alt=\"\" class=\"wp-image-731441\" height=\"456\" src=\"https://newsofnepal.com/wp-content/uploads/2025/09/kulman-1-5.jpg\" style=\"width: 840px; height: auto;\" width=\"768\" /></figure>\n\n\n\n<p><strong>ऊर्जा र भौतिक मन्त्री कुलमान घिसिङ :  ५५ बर्ष</strong></p>\n\n\n\n<figure class=\"wp-block-image size-large is-resized\"><img alt=\"\" class=\"wp-image-561214\" height=\"516\" src=\"https://newsofnepal.com/wp-content/uploads/2023/03/mahabir-pun-768x516.jpg\" style=\"width: 840px; height: auto;\" width=\"768\" /></figure>\n\n\n\n<p><strong>शिक्षा मन्त्रीमा सिफारिस महावीर पुन : ७१ बर्ष</strong></p>\n\n\n\n<figure class=\"wp-block-image size-full is-resized\"><img alt=\"\" class=\"wp-image-732619\" height=\"414\" src=\"https://newsofnepal.com/wp-content/uploads/2025/09/anil-sinha.jpg\" style=\"width: 840px; height: auto;\" width=\"700\" /></figure>\n\n\n\n<p><strong>कानुन मन्त्रीमा सिफारिस अनिल कुमार सिन्हा : ६८ बर्ष</strong></p>\n\n\n\n<figure class=\"wp-block-image size-full is-resized\"><img alt=\"\" class=\"wp-image-732620\" height=\"576\" src=\"https://newsofnepal.com/wp-content/uploads/2025/09/madan-pariwar.jpg\" style=\"width: 840px; height: auto;\" width=\"595\" /></figure>\n\n\n\n<p><strong>कृषि मन्त्रीमा सिफारिस मदन परियार ६७ बर्षमाथि </strong></p>\n\n\n\n<p></p>",
  "content_text": "-अब बनाइने मन्त्रीमा जेनजी समूहबाटै समेट्न माग काठमाडौं। जेनजी आन्दोलनको बलमा बनेको वर्तमान सरकारका प्रधानमन्त्री, मन्त्रीहरु मध्ये अधिकांश मन्त्रीहरु जेनजीको भावना विपरीत बढि उमेर समूहका नियुक्त भएका छन् । जेनजीले आन्दोलनको सफलता सँगै बन्ने नयाँ सरकारमा आफूहरूको भावना समेट्ने युवाहरुको सहभागिता उल्लेख्य हुनुपर्ने माग गर्दै आएका छन् । तर जेनजीको सो माग विपरीत प्रधानमन्त्री सुशीला कार्कीले आफ्नो मन्त्रिपरिषद्मा जेनजी पुस्ताका कुनै पनि युवालाई समेट्न सकेकी छैनन् । कार्कीलाई भने सुशासन कायम गर्न सक्ने, दृढ र इमान्दार व्यक्ति भएको भन्दै जेनजी पुस्ताले नै भोटिङ मार्फत नै चयन गरेका थिए । कार्की आफै पनि ७३ वर्षकी छन् । उनी २००९ साल २५ जेठमा जन्मिएकी हुन् । त्यसपछि अन्य मन्त्रीमा आउने व्यक्तिहरु मध्ये पनि अधिकांश बुढा समुहकै रहेपछि जेनजीहरु असन्तुष्ट बनेका छन् । प्रधानमन्त्री सुशीला कार्कीले पहिलो चरणमा मन्त्री बनाएका गृहमन्त्री ओमप्रकाश अर्याल ५० वर्ष पुगिसकेका छन् । यस्तै ऊर्जा, जलश्रोत सिचाई, भौतिक पूर्वाधार र यातायात तथा शहरी विकास गरी ३ मन्त्रालयको जिम्मेवारी पाएका कुलमान घिसिङ ५५ वर्ष पुगिसकेका छन् । उनी २०२७ साल मंसिर १० मा जन्मिएका हुन् । अर्थ मन्त्रीमा नियुक्त भएका पूर्व सचिव रामेश्वर खनाल पनि ६९ वर्ष पुगिसकेका छन् । उनी २०१३ सालमा जन्मिएका हुन्। यसैगरी आइतबार मन्त्रीमा सिफारिस भएका शिक्षा विज्ञान तथा प्रविधि मन्त्री महावीर पुन पनि ७१ वर्ष पुगिसकेका छन् । उनी २०११ सालमा जन्मिएका हुन् । यसैगरी कृषि मन्त्रीमा नियुक्त भएका मदन परियार पनि ६७ वर्ष पुगिसकेका छन् । यी दुबै जना वृद्ध समूहमा नै परेका छन् । यसैगरी कानुन मन्त्रीमा सिफारिस भएका पूर्व न्यायधीश अनील कुमार सिन्हा पनि ६८ वर्ष पुगिसकेका छन् । सञ्चार तथा सूचना प्रविधि मन्त्रीमा सिफारिस भएका जगदीश खरेल र स्वास्थ्य मन्त्रालयमा सिफारिस भएकी संगीता मिश्रा भने युवा समुहकै रहेका छन् । तर, हाल सम्म समेटिएका मन्त्रीहरुमा जेनजी समूहका युवाहरू भने कोही पनि समेटिएका छैनन् । अझै केही मन्त्रालय रिक्त रहेकाले ती मन्त्रालयमा जेनजी समुहकै व्यक्तिहरु लैजानुपर्ने माग युवा जेनजीहरुले गर्दै आएका छन् । विशेष गरी जेनजी समूहमा १९९७ सालदेखि २०१२ सालसम्म जन्मिएका व्यक्तिहरु पर्ने गर्छन् । यस हिसाबले पनि अब बन्ने मन्त्रीमा २५ देखि २८ वर्ष सम्ममा नौजवान जेन्जीहरु समेटिनुपर्ने माग सर्वत्र उठिरहेको छ । कसको उमेर कति ? प्रधानमन्त्री सुशील कार्की : ७३ बर्ष अर्थ मन्त्री रामेश्वर खनाल : ६९ बर्ष ऊर्जा र भौतिक मन्त्री कुलमान घिसिङ : ५५ बर्ष शिक्षा मन्त्रीमा सिफारिस महावीर पुन : ७१ बर्ष कानुन मन्त्रीमा सिफारिस अनिल कुमार सिन्हा : ६८ बर्ष कृषि मन्त्रीमा सिफारिस मदन परियार ६७ बर्षमाथि",
  "fetched_at": "2025-09-22T07:26:33.067252Z",
  "id": "248b49298a4b070822bce201804ee17f6021ecf2ef90bf0abf36b87360300dff",
  "images": [
    "https://newsofnepal.com/wp-content/uploads/2025/09/mantri6-150x150.png",
    "https://newsofnepal.com/wp-content/uploads/2025/09/sushila3-768x404.jpg",
    "https://newsofnepal.com/wp-content/uploads/2024/10/rameshwor-khanal-768x462.jpg",
    "https://newsofnepal.com/wp-content/uploads/2025/09/kulman-1-5.jpg",
    "https://newsofnepal.com/wp-content/uploads/2023/03/mahabir-pun-768x516.jpg",
    "https://newsofnepal.com/wp-content/uploads/2025/09/anil-sinha.jpg",
    "https://newsofnepal.com/wp-content/uploads/2025/09/madan-pariwar.jpg"
  ],
  "lang": "ne",
  "published_at": "2025-09-22T07:06:23Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/mantri6-150x150.png\" style=\"display: block; margin-bottom: 5px; clear: both;\" width=\"150\" />-अब बनाइने मन्त्रीमा जेनजी समूहबाटै समेट्न माग  काठमाडौं।  जेनजी आन्दोलनको बलमा बनेको&#160; वर्तमान सरकारका&#160; प्रधानमन्त्री, मन्त्रीहरु मध्ये अधिकांश मन्त्रीहरु जेनजीको भावना विपरीत बढि उमेर समूहका नियुक्त भएका छन् । जेनजीले आन्दोलनको सफलता सँगै बन्ने नयाँ सरकारमा आफूहरूको भावना समेट्ने युवाहरुको सहभागिता उल्लेख्य&#160; हुनुपर्ने&#160; माग गर्दै आएका छन्&#160; । तर जेनजीको सो माग विपरीत प्रधानमन्त्री सुशीला [&#8230;]",
  "tags": null,
  "title": "मन्त्रीमा समेटिएका अधिकांशको उमेर जेनजीको भावना विपरीत",
  "url": "https://newsofnepal.com/2025/09/22/732618/",
  "version": 1
}