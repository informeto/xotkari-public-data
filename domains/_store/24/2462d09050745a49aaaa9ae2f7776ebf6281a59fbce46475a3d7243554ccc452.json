{
  "byline": "न्युज अफ नेपाल",
  "canonical_hash": "78a25b58ff8d13b6947bac0beb178aa212bd4fe1009eb099c181b9e25a4d6e48",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/Aartha-mantri-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं।</strong></p>\n\n\n\n<p>नवनियुक्त अर्थमन्त्री रामेश्वर खनालले राजनीतिक दबाबमा बजेटमा समावेश गरिएका खुद्रे आयोजना अघि नबढाइने घोषणा गर्नुभएको छ । उहाँले यस्ता आयोजना रोक्दा करिब १ खर्ब रुपियाँ बचत हुने र सो रकम आगामी निर्वाचनमा उपयोग गर्ने योजना रहेको बताउनुभएको छ ।</p>\n\n\n\n<p>सोमबार अर्थ मन्त्रालयमा पदभार ग्रहण गरेपछि मन्त्रालयका अधिकारीहरूसँगको छलफलमा अर्थमन्त्री खनालले खुद्रे आयोजना हटाउन कार्यदल गठन गर्ने पहिलो निर्णय गरिएको जानकारी दिनुभयो । उहाँले पूरक बजेट ल्याउने कुनै सोच नभएको भन्दै चालू आर्थिक वर्षकै बजेटभित्रै निर्वाचन खर्च व्यवस्थापन गर्ने योजनाबारे जानकारी दिनुभयो ।</p>\n\n\n\n<p>खनालले तत्कालका लागि नयाँ सवारी साधन खरिद नगर्ने र उपलब्ध सवारी साधनमै काम चलाउने प्रतिबद्धता जनाउँदै सेवाग्राही तथा निजी क्षेत्रसँग कठोर नभई सहजीकरण गर्ने निर्देशन समेत मातहतका निकायलाई निर्देशन दिनुभयो । उहाँले निजी काम वा छलफलका लागि घर वा होटलमा नआउन आग्रह गर्दै सबै काम अफिसमै गर्ने व्यवस्था मिलाइने बताउनुभयो ।</p>\n\n\n\n<p>युवाहरूको बलिदानपछि ठूलो परिवर्तनको अवस्था आएको उल्लेख गर्दै खनालले ‘यो नासोलाई पूरा गर्ने जिम्मेवारी हाम्रो काँधमा आएको छ’ बताउनुभयो ।<br />यसैबीच, नेपाल राष्ट्र बैंकका गभर्नर प्राडा विश्व पौडेलले आन्दोलनका क्रममा ६८ वटा बैंक शाखा कार्यालयमा आक्रमण र ६९ वटा एटिएममा क्षति भए पनि बैंकिङ प्रणाली भने सुरक्षित रहेको जानकारी दिनुभाएको । सोमबार अर्थमन्त्री खनालको पदभार ग्रहण समारोहमा बोल्दै गभर्नर पौडेलले बैंकहरूलाई आन्दोलनकारीहरूले प्रत्यक्ष निशाना नबनाएको बताउनुभयो । ‘अहिलेको अवस्थामा सबैको मनोबल घटेको छ, त्यसलाई बढाउनुपर्ने आवश्यकता छ ।’ गभर्नर पौडेलको भनाइ छ ।</p>",
  "content_text": "काठमाडौं। नवनियुक्त अर्थमन्त्री रामेश्वर खनालले राजनीतिक दबाबमा बजेटमा समावेश गरिएका खुद्रे आयोजना अघि नबढाइने घोषणा गर्नुभएको छ । उहाँले यस्ता आयोजना रोक्दा करिब १ खर्ब रुपियाँ बचत हुने र सो रकम आगामी निर्वाचनमा उपयोग गर्ने योजना रहेको बताउनुभएको छ । सोमबार अर्थ मन्त्रालयमा पदभार ग्रहण गरेपछि मन्त्रालयका अधिकारीहरूसँगको छलफलमा अर्थमन्त्री खनालले खुद्रे आयोजना हटाउन कार्यदल गठन गर्ने पहिलो निर्णय गरिएको जानकारी दिनुभयो । उहाँले पूरक बजेट ल्याउने कुनै सोच नभएको भन्दै चालू आर्थिक वर्षकै बजेटभित्रै निर्वाचन खर्च व्यवस्थापन गर्ने योजनाबारे जानकारी दिनुभयो । खनालले तत्कालका लागि नयाँ सवारी साधन खरिद नगर्ने र उपलब्ध सवारी साधनमै काम चलाउने प्रतिबद्धता जनाउँदै सेवाग्राही तथा निजी क्षेत्रसँग कठोर नभई सहजीकरण गर्ने निर्देशन समेत मातहतका निकायलाई निर्देशन दिनुभयो । उहाँले निजी काम वा छलफलका लागि घर वा होटलमा नआउन आग्रह गर्दै सबै काम अफिसमै गर्ने व्यवस्था मिलाइने बताउनुभयो । युवाहरूको बलिदानपछि ठूलो परिवर्तनको अवस्था आएको उल्लेख गर्दै खनालले ‘यो नासोलाई पूरा गर्ने जिम्मेवारी हाम्रो काँधमा आएको छ’ बताउनुभयो । यसैबीच, नेपाल राष्ट्र बैंकका गभर्नर प्राडा विश्व पौडेलले आन्दोलनका क्रममा ६८ वटा बैंक शाखा कार्यालयमा आक्रमण र ६९ वटा एटिएममा क्षति भए पनि बैंकिङ प्रणाली भने सुरक्षित रहेको जानकारी दिनुभाएको । सोमबार अर्थमन्त्री खनालको पदभार ग्रहण समारोहमा बोल्दै गभर्नर पौडेलले बैंकहरूलाई आन्दोलनकारीहरूले प्रत्यक्ष निशाना नबनाएको बताउनुभयो । ‘अहिलेको अवस्थामा सबैको मनोबल घटेको छ, त्यसलाई बढाउनुपर्ने आवश्यकता छ ।’ गभर्नर पौडेलको भनाइ छ ।",
  "fetched_at": "2025-09-16T04:26:47.518047Z",
  "id": "2462d09050745a49aaaa9ae2f7776ebf6281a59fbce46475a3d7243554ccc452",
  "images": [
    "https://newsofnepal.com/wp-content/uploads/2025/09/Aartha-mantri-150x150.jpg"
  ],
  "lang": "ne",
  "published_at": "2025-09-16T03:54:08Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/Aartha-mantri-150x150.jpg\" style=\"display: block; margin-bottom: 5px; clear: both;\" width=\"150\" />काठमाडौं। नवनियुक्त अर्थमन्त्री रामेश्वर खनालले राजनीतिक दबाबमा बजेटमा समावेश गरिएका खुद्रे आयोजना अघि नबढाइने घोषणा गर्नुभएको छ । उहाँले यस्ता आयोजना रोक्दा करिब १ खर्ब रुपियाँ बचत हुने र सो रकम आगामी निर्वाचनमा उपयोग गर्ने योजना रहेको बताउनुभएको छ । सोमबार अर्थ मन्त्रालयमा पदभार ग्रहण गरेपछि मन्त्रालयका अधिकारीहरूसँगको छलफलमा अर्थमन्त्री खनालले खुद्रे आयोजना हटाउन कार्यदल [&#8230;]",
  "tags": null,
  "title": "१ खर्ब जोगाउन अर्थमन्त्रीले खुद्रे आयोजना रोक्ने",
  "url": "https://newsofnepal.com/2025/09/16/731490/",
  "version": 1
}