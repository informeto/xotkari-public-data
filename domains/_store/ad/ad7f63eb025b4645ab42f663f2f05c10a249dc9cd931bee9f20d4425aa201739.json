{
  "byline": "न्युज अफ नेपाल",
  "canonical_hash": "76ea30bd28f15a5965d827e71945947edfa96b266ab34cbe89b03f3d90061622",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/Bir-Bahadur-Bam-text-photo-1-150x150.jpg\" style=\"display: block; margin-bottom: 5px; clear: both;\" width=\"150\" />\n<p>मुगु । छायानाथ रारा नगरपालिका–७ पिनामा महादेवको नमुना मन्दिर निर्माण गरिएको छ । मन्दिर निर्माणमा ३५ लाख ४५ हजार १ सय ५५ रुपियाँ खर्च भएको मन्दिर निर्माण उपभोक्ता समितिका अध्यक्ष एवं महादेवका धामी हरिचन्द्र शाहीले जानकारी दिए । नगरपालिकाले योजना शीर्षकमा २७ लाख रुपियाँ विनियोजन गरेको थियो भने स्थानीयवासीहरूले ७ लाख ४५ हजार १ सय ५५ बराबरको श्रमदान गरेको नगरपालिकाका प्राविधिक प्रमुख कर्णराज भामले जानकारी दिए ।<br /></p>\n\n\n\n<p>नगरपालिकाको सहयोग र स्थानीयको सक्रिय सहभागितामा सम्पन्न यो मन्दिर धार्मिक तथा सांस्कृतिक महत्वका साथै पर्यटन प्रवद्र्धनमा पनि योगदान पुग्ने विश्वास लिइएको छ । मन्दिर निर्माणका लागि स्थानीयवासी शिक्षक नेता जंगबहादुर शाही र निवर्तमान वडाध्यक्ष हरिचन्द्र शाहीको महत्वपूर्ण योगदान रहेको स्थानीय बासिन्दाले जानकारी दिएका छन् ।<br /></p>\n\n\n\n<p>यस योजनालाई पारदर्शी ढंगले सम्पन्न गर्न प्राविधिक मूल्यांकन, श्रमदान तथा सामग्री सहयोगमा स्थानीयको उल्लेख्य भूमिका रहेको छ । थोरै बजेट भए पनि आकर्षक एवं आधुनिक कलात्मक शैलीबाट मन्दिर निर्माण भएको छ । पिनामा महादेवको मन्दिर बनेसँगै आसपासका क्षेत्रसमेत धार्मिक पर्यटनको नयाँ गन्तव्यका रूपमा स्थापित हुने अपेक्षा गरिएको छ ।</p>",
  "content_text": "मुगु । छायानाथ रारा नगरपालिका–७ पिनामा महादेवको नमुना मन्दिर निर्माण गरिएको छ । मन्दिर निर्माणमा ३५ लाख ४५ हजार १ सय ५५ रुपियाँ खर्च भएको मन्दिर निर्माण उपभोक्ता समितिका अध्यक्ष एवं महादेवका धामी हरिचन्द्र शाहीले जानकारी दिए । नगरपालिकाले योजना शीर्षकमा २७ लाख रुपियाँ विनियोजन गरेको थियो भने स्थानीयवासीहरूले ७ लाख ४५ हजार १ सय ५५ बराबरको श्रमदान गरेको नगरपालिकाका प्राविधिक प्रमुख कर्णराज भामले जानकारी दिए । नगरपालिकाको सहयोग र स्थानीयको सक्रिय सहभागितामा सम्पन्न यो मन्दिर धार्मिक तथा सांस्कृतिक महत्वका साथै पर्यटन प्रवद्र्धनमा पनि योगदान पुग्ने विश्वास लिइएको छ । मन्दिर निर्माणका लागि स्थानीयवासी शिक्षक नेता जंगबहादुर शाही र निवर्तमान वडाध्यक्ष हरिचन्द्र शाहीको महत्वपूर्ण योगदान रहेको स्थानीय बासिन्दाले जानकारी दिएका छन् । यस योजनालाई पारदर्शी ढंगले सम्पन्न गर्न प्राविधिक मूल्यांकन, श्रमदान तथा सामग्री सहयोगमा स्थानीयको उल्लेख्य भूमिका रहेको छ । थोरै बजेट भए पनि आकर्षक एवं आधुनिक कलात्मक शैलीबाट मन्दिर निर्माण भएको छ । पिनामा महादेवको मन्दिर बनेसँगै आसपासका क्षेत्रसमेत धार्मिक पर्यटनको नयाँ गन्तव्यका रूपमा स्थापित हुने अपेक्षा गरिएको छ ।",
  "fetched_at": "2025-09-21T03:46:06.223314Z",
  "id": "ad7f63eb025b4645ab42f663f2f05c10a249dc9cd931bee9f20d4425aa201739",
  "images": [
    "https://newsofnepal.com/wp-content/uploads/2025/09/Bir-Bahadur-Bam-text-photo-1-150x150.jpg"
  ],
  "lang": "ne",
  "published_at": "2025-09-21T03:43:46Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/Bir-Bahadur-Bam-text-photo-1-150x150.jpg\" style=\"display: block; margin-bottom: 5px; clear: both;\" width=\"150\" />मुगु । छायानाथ रारा नगरपालिका–७ पिनामा महादेवको नमुना मन्दिर निर्माण गरिएको छ । मन्दिर निर्माणमा ३५ लाख ४५ हजार १ सय ५५ रुपियाँ खर्च भएको मन्दिर निर्माण उपभोक्ता समितिका अध्यक्ष एवं महादेवका धामी हरिचन्द्र शाहीले जानकारी दिए । नगरपालिकाले योजना शीर्षकमा २७ लाख रुपियाँ विनियोजन गरेको थियो भने स्थानीयवासीहरूले ७ लाख ४५ हजार १ सय [&#8230;]",
  "tags": null,
  "title": "मुगुको पिनामा महादेवको नमुना मन्दिर",
  "url": "https://newsofnepal.com/2025/09/21/732424/",
  "version": 1
}