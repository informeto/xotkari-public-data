{
  "byline": "नागरिक",
  "canonical_hash": "797356c7e3ab4e5d12837635733fdd5842902fe5bbb4e68d3bf7b7eadafdbcd6",
  "content_html": "<p><img alt=\"\" src=\"https://images.nagariknewscdn.com/authors/1757658361_Komal_Oli.jpg\" /></p><p>जेनजी आन्दोलनका क्रममा एमाले नेतृ गायिका कोमल वलीले चलाएको होटलमा आगजनी भएको छ । दाङस्थित होटलमा आगजनी भएपछि उनले जेनजीलाई प्रश्न गरेकी छन्, ‘गाउँकै ४० युवालाई रोजगारी दिएको होटल जलाएर के गर्‍यौ ? ४० जनाको रोजगारी खोस्नु नै जेनजी क्रान्ति हो ?’</p><p>उनले सामाजिक सञ्जालमा भनेकि छन्, ‘जेन-जीको क्रान्ति र परिवर्तनको नाममा आएको युवाको उर्जामाथि गर्व गर्छु, तर सोही नाममा अरूले गरेको यो काम के साँच्चै आन्दोलनको हिस्सा हो ? के मेरो घर ध्वस्त पार्नु र होटलमा आगो लगाउनु जेनजीको क्रान्ति हो ? ४० जना स्थानीयले पाएको रोजगारी खोस्नु परिवर्तनको मार्ग हो ? पानीको सेवा दिईरहेका इसर ट्रक र टाटा योद्धा गाडी जलाउँदा अलिकति हात काँपेनन् ।’</p><figure class=\"image\"><img src=\"https://images.nagariknewscdn.com/authors/1757658360_Koma1.jpg\" /></figure><p>व्यवसायले बामे सर्दै गरेको अवस्थामा नियतवश आफ्नो पसिना, आँसु र सपना खरानी बनाइएको आरोप वलीले लगाएकी छन् । उनले भनिन्, ‘मैले सधैँ साथ दिएको उमेर समूह जेनजीको आन्दोलनको आवरणमा आफ्नो सपना, पसिना र आँसुमाथि जसले यसरी खरानी बनाए, उनीहरुलाई कहिल्यै भलो हुँदैन ।’</p><p>जेन जीको आन्दोलनका क्रममा शाहदत प्राप्त शहीदप्रति भावपूर्ण श्रद्धान्जली र घाइतेको स्वास्थ्य लाभको कामना गर्दै आन्दोलनमा निर्दोषले अनाहकमा ज्यान गुमाउँदा आफ्नो छात्ति चिरिएको उल्लेख गरेकी छन् ।  </p><p>आफूले कहिल्यै भ्रष्टाचार नगरेको र उपचार खर्चका नाममा सुविधा नलिएको भन्दै उनले आर्थिक प्रलोभनमा समेत नपरेको बताएकी छन् ।</p>",
  "content_text": "जेनजी आन्दोलनका क्रममा एमाले नेतृ गायिका कोमल वलीले चलाएको होटलमा आगजनी भएको छ । दाङस्थित होटलमा आगजनी भएपछि उनले जेनजीलाई प्रश्न गरेकी छन्, ‘गाउँकै ४० युवालाई रोजगारी दिएको होटल जलाएर के गर्‍यौ ? ४० जनाको रोजगारी खोस्नु नै जेनजी क्रान्ति हो ?’ उनले सामाजिक सञ्जालमा भनेकि छन्, ‘जेन-जीको क्रान्ति र परिवर्तनको नाममा आएको युवाको उर्जामाथि गर्व गर्छु, तर सोही नाममा अरूले गरेको यो काम के साँच्चै आन्दोलनको हिस्सा हो ? के मेरो घर ध्वस्त पार्नु र होटलमा आगो लगाउनु जेनजीको क्रान्ति हो ? ४० जना स्थानीयले पाएको रोजगारी खोस्नु परिवर्तनको मार्ग हो ? पानीको सेवा दिईरहेका इसर ट्रक र टाटा योद्धा गाडी जलाउँदा अलिकति हात काँपेनन् ।’ व्यवसायले बामे सर्दै गरेको अवस्थामा नियतवश आफ्नो पसिना, आँसु र सपना खरानी बनाइएको आरोप वलीले लगाएकी छन् । उनले भनिन्, ‘मैले सधैँ साथ दिएको उमेर समूह जेनजीको आन्दोलनको आवरणमा आफ्नो सपना, पसिना र आँसुमाथि जसले यसरी खरानी बनाए, उनीहरुलाई कहिल्यै भलो हुँदैन ।’ जेन जीको आन्दोलनका क्रममा शाहदत प्राप्त शहीदप्रति भावपूर्ण श्रद्धान्जली र घाइतेको स्वास्थ्य लाभको कामना गर्दै आन्दोलनमा निर्दोषले अनाहकमा ज्यान गुमाउँदा आफ्नो छात्ति चिरिएको उल्लेख गरेकी छन् । आफूले कहिल्यै भ्रष्टाचार नगरेको र उपचार खर्चका नाममा सुविधा नलिएको भन्दै उनले आर्थिक प्रलोभनमा समेत नपरेको बताएकी छन् ।",
  "fetched_at": "2025-09-16T01:42:06.213126Z",
  "id": "ada55840c4825bb6c58c4653d877e7662bd3f2dc3a5d46c7ed253f2bd3dcc9cc",
  "images": [
    "https://images.nagariknewscdn.com/authors/1757658361_Komal_Oli.jpg",
    "https://images.nagariknewscdn.com/authors/1757658360_Koma1.jpg"
  ],
  "lang": "ne",
  "published_at": "2025-09-12T06:26:29Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "व्यवसायले बामे सर्दै गरेको अवस्थामा नियतवश आफ्नो पसिना, आँसु र सपना खरानी बनाइएको आरोप वलीले लगाएकी छन् ।...",
  "tags": null,
  "title": "कोमल वलीको जेन-जीलाई प्रश्न: ४० जनालाई रोजगारी दिएको होटल जलाएर के पायौ ?",
  "url": "https://nagariknews.nagariknetwork.com/arts/komal-wali-s-question-to-gen-g-what-did-you-gain-by-burning-down-a-hotel-that-employed-40-people-51-61.html",
  "version": 1
}