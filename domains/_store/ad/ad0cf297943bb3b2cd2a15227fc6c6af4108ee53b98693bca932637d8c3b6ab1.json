{
  "byline": "Bhupendra GC",
  "canonical_hash": "d86e0d480838ae6b2df5219c478da2bdb82cd4eee8603d771a1195526a3cbd3c",
  "content_html": "<p>एजेन्सी &#8211; <strong>तीव्र गतिका बलर शाहिन शाह अफ्रिदीको अलराउण्ड प्रदर्शनमा पाकिस्तानले एसीसी टी ट्वान्टी एसिया कपमा युएईलाई ४१ रनले हराउँदै सुपर फोरमा स्थान बनाएकोछ । समूह ए को निर्णायक खेलमा पाकिस्तान जितका साथ सुपर फोरमा पुगेको हो ।</strong></p>\n\n\n\n<p>जित्नलाई १ सय ४७ रनको लक्ष्य पछ्याएको युएई १७.४ ओभरमा १ सय ५ रनमा अल आउट भयो । युएईका राहुल चोपराले ३५ बलमा १ चौका र १ छक्कासहित सर्वाधिक ३५ रन बनाए । ओपनर मोहम्मद वासिम १२, एलिशान शराफू १४, मोहम्मद जैब ४, ध्रुब परेशार २० र आसिफ खान डक आउट भए ।</p>\n\n\n\n<p>पाकिस्तानका स्पिनर अब्रार अहमदले ४ ओभरमा १३ रन खर्चेर २ विकेट लिए । शाहिन शाहले ३ ओभरमा १६ रन खर्चेर  २ विकेट लिए । हरिस रौफले दुई, सैम अयुब र सलमान अली अघाले १-१ विकेट लिए ।</p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/junaid-siddique-uae-pakistan-asia-cup.jpg\"><img alt=\"\" class=\"wp-image-165764\" height=\"682\" src=\"https://www.hamrokhelkud.com/wp-content/uploads/2025/09/junaid-siddique-uae-pakistan-asia-cup-1024x682.jpg\" width=\"1024\" /></a></figure>\n\n\n\n<p>त्यसअघि दुबई क्रिकेट रंगशालामा टस हारेर पहिला ब्याटिङको निम्तो पाएको पाकिस्तानले निर्धारित २० ओभरमा ९ विकेट गुमाउँदै १ सय ४६ रन बनाएको थियो । पाकिस्तानका फखर जमानले ३६ बलमा २ चौका र ३ छक्कासहित सर्वाधिक ५० रन बनाए ।</p>\n\n\n\n<p>तल्लोक्रममा शाहिन शाह अफ्रिदीले १४ बलमा ३ चौका र २ छक्कासहित २९ रनको अविजित इनिङ खेले । उनले अन्तिम ओभरमा मोहम्मद रोहिदलाई दुई छक्का र एक चौकासहित महत्वपूर्ण १८ रन जोडेका थिए ।</p>\n\n\n\n<p>ओपनर सैम अयुब पहिलो ओभरको पाँचौ बलमा शून्यमा मोहम्मद रोहिदबाट डीपथर्डमा क्याच आउट भए । उनी लगातार तीन खेलमा (युएई,भारत र ओमान) शून्यमा आउट भएका हुन् । </p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/simranjeet-singh-uae-pakistan-asia-cup-2025.jpg\"><img alt=\"\" class=\"wp-image-165763\" height=\"460\" src=\"https://www.hamrokhelkud.com/wp-content/uploads/2025/09/simranjeet-singh-uae-pakistan-asia-cup-2025-1024x460.jpg\" width=\"1024\" /></a></figure>\n\n\n\n<p>अर्का ओपनर सहिबजादा फरान १२ बलमा ५ रनमा आउट भए । एक समय २.४ ओभरमा ९-२ को अवस्थामा पुगेको पाकिस्तानलाई तेस्रो विकेटलाई कप्तान सलमान अलि अघा र जमानले ६१ रनको साझेदारी गर्दै खेलमा फर्काएका थिए । अघा २७ बलमा २ चौकासहित २० रनमा डीपएक्ट्रा कभरमा हैदर अलीबाट समातिन पुगे ।</p>\n\n\n\n<p>पाकिस्तानको मध्यक्रम समस्याले निरन्तरता पाउदै हसन नवाज ३, खुशदिल शाह र मोहम्मद नवाज ४-४ रनमा आउट भए ।युएईका तीव्र गतिका बलर जुनैद सिद्दिकीले ४ ओभरमा १८ रन खर्चेर ४ विकेट लिए । अर्का स्पिनर सिमरनजित सिँहले ४ ओभरमा २६ रन खर्चेर ३, ध्रुब परेशारले १ विकेट लिए ।</p>\n\n\n\n<p>समूह ए बाट भारत लगातार दुई जितका साथ सुपर फोरमा पुगि सकेको छ । अव शुक्रबार भारत र ओमान खेल्नेछन् । उक्त खेलपछि समूह ए को विजेता र उपविजेता टुंग्गो लाग्नेछ ।</p>\n\n\n\n<p>समूह बी मा श्रीलंका २ खेलमा ४ अंकका साथ शीर्ष स्थानमा छ । श्रीलंकाले अन्तिम खेल बिहीबार अफगानिस्तानसँग खेल्नेछ । उक्त खेलमा श्रीलंका विजयी भएमा अपराजित रहँदै समूह विजेताको रुपमा सुपर फोरमा पुग्नेछ । श्रीलंका विजयी हुँदा बंगलादेश पनि ४ अंकका साथ सुपर फोरमा पुग्नेछ ।</p>\n\n\n\n<p>तर अन्तिम खेलमा अफगानिस्तान विजयी भएमा भने श्रीलंका, बंगलादेश र अफगानिस्तानको समान ४-४ अंक हुनेछ । यो अवस्थामा नेटरनरेटमा माथि रहने दुई टोली सुपर फोरमा पुग्नेछन् । हाल श्रीलंकाको नेटरनरेट प्लस १.५४६, बंगलादेशको माइनस ०.२७० र अफगानिस्तानको प्लस २.१५० छ ।</p>\n\n\n\n<p>बंगलादेश ३ खेलमा २ मा जित र १ मा हारसहित ४ अंकका साथ दोस्रो स्थानमाछ । अफगानिस्तान २ खेलमा २ अंकका साथ तेस्रो स्थानमा छ ।</p><p>The post <a href=\"https://www.hamrokhelkud.com/cricket/165762.html\">अफ्रिदीको अलराउण्ड प्रदर्शनमा पाकिस्तान सुपर फोरमा</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – तीव्र गतिका बलर शाहिन शाह अफ्रिदीको अलराउण्ड प्रदर्शनमा पाकिस्तानले एसीसी टी ट्वान्टी एसिया कपमा युएईलाई ४१ रनले हराउँदै सुपर फोरमा स्थान बनाएकोछ । समूह ए को निर्णायक खेलमा पाकिस्तान जितका साथ सुपर फोरमा पुगेको हो । जित्नलाई १ सय ४७ रनको लक्ष्य पछ्याएको युएई १७.४ ओभरमा १ सय ५ रनमा अल आउट भयो । युएईका राहुल चोपराले ३५ बलमा १ चौका र १ छक्कासहित सर्वाधिक ३५ रन बनाए । ओपनर मोहम्मद वासिम १२, एलिशान शराफू १४, मोहम्मद जैब ४, ध्रुब परेशार २० र आसिफ खान डक आउट भए । पाकिस्तानका स्पिनर अब्रार अहमदले ४ ओभरमा १३ रन खर्चेर २ विकेट लिए । शाहिन शाहले ३ ओभरमा १६ रन खर्चेर २ विकेट लिए । हरिस रौफले दुई, सैम अयुब र सलमान अली अघाले १-१ विकेट लिए । त्यसअघि दुबई क्रिकेट रंगशालामा टस हारेर पहिला ब्याटिङको निम्तो पाएको पाकिस्तानले निर्धारित २० ओभरमा ९ विकेट गुमाउँदै १ सय ४६ रन बनाएको थियो । पाकिस्तानका फखर जमानले ३६ बलमा २ चौका र ३ छक्कासहित सर्वाधिक ५० रन बनाए । तल्लोक्रममा शाहिन शाह अफ्रिदीले १४ बलमा ३ चौका र २ छक्कासहित २९ रनको अविजित इनिङ खेले । उनले अन्तिम ओभरमा मोहम्मद रोहिदलाई दुई छक्का र एक चौकासहित महत्वपूर्ण १८ रन जोडेका थिए । ओपनर सैम अयुब पहिलो ओभरको पाँचौ बलमा शून्यमा मोहम्मद रोहिदबाट डीपथर्डमा क्याच आउट भए । उनी लगातार तीन खेलमा (युएई,भारत र ओमान) शून्यमा आउट भएका हुन् । अर्का ओपनर सहिबजादा फरान १२ बलमा ५ रनमा आउट भए । एक समय २.४ ओभरमा ९-२ को अवस्थामा पुगेको पाकिस्तानलाई तेस्रो विकेटलाई कप्तान सलमान अलि अघा र जमानले ६१ रनको साझेदारी गर्दै खेलमा फर्काएका थिए । अघा २७ बलमा २ चौकासहित २० रनमा डीपएक्ट्रा कभरमा हैदर अलीबाट समातिन पुगे । पाकिस्तानको मध्यक्रम समस्याले निरन्तरता पाउदै हसन नवाज ३, खुशदिल शाह र मोहम्मद नवाज ४-४ रनमा आउट भए ।युएईका तीव्र गतिका बलर जुनैद सिद्दिकीले ४ ओभरमा १८ रन खर्चेर ४ विकेट लिए । अर्का स्पिनर सिमरनजित सिँहले ४ ओभरमा २६ रन खर्चेर ३, ध्रुब परेशारले १ विकेट लिए । समूह ए बाट भारत लगातार दुई जितका साथ सुपर फोरमा पुगि सकेको छ । अव शुक्रबार भारत र ओमान खेल्नेछन् । उक्त खेलपछि समूह ए को विजेता र उपविजेता टुंग्गो लाग्नेछ । समूह बी मा श्रीलंका २ खेलमा ४ अंकका साथ शीर्ष स्थानमा छ । श्रीलंकाले अन्तिम खेल बिहीबार अफगानिस्तानसँग खेल्नेछ । उक्त खेलमा श्रीलंका विजयी भएमा अपराजित रहँदै समूह विजेताको रुपमा सुपर फोरमा पुग्नेछ । श्रीलंका विजयी हुँदा बंगलादेश पनि ४ अंकका साथ सुपर फोरमा पुग्नेछ । तर अन्तिम खेलमा अफगानिस्तान विजयी भएमा भने श्रीलंका, बंगलादेश र अफगानिस्तानको समान ४-४ अंक हुनेछ । यो अवस्थामा नेटरनरेटमा माथि रहने दुई टोली सुपर फोरमा पुग्नेछन् । हाल श्रीलंकाको नेटरनरेट प्लस १.५४६, बंगलादेशको माइनस ०.२७० र अफगानिस्तानको प्लस २.१५० छ । बंगलादेश ३ खेलमा २ मा जित र १ मा हारसहित ४ अंकका साथ दोस्रो स्थानमाछ । अफगानिस्तान २ खेलमा २ अंकका साथ तेस्रो स्थानमा छ । The post अफ्रिदीको अलराउण्ड प्रदर्शनमा पाकिस्तान सुपर फोरमा first appeared on हाम्रो खेलकुद .",
  "fetched_at": "2025-09-17T20:24:10.177389Z",
  "id": "ad0cf297943bb3b2cd2a15227fc6c6af4108ee53b98693bca932637d8c3b6ab1",
  "images": [
    "https://www.hamrokhelkud.com/wp-content/uploads/2025/09/junaid-siddique-uae-pakistan-asia-cup-1024x682.jpg",
    "https://www.hamrokhelkud.com/wp-content/uploads/2025/09/simranjeet-singh-uae-pakistan-asia-cup-2025-1024x460.jpg"
  ],
  "lang": "ne",
  "published_at": "2025-09-17T19:11:53Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी &#8211; तीव्र गतिका बलर शाहिन शाह अफ्रिदीको अलराउण्ड प्रदर्शनमा पाकिस्तानले एसीसी टी ट्वान्टी एसिया कपमा युएईलाई ४१ रनले हराउँदै सुपर फोरमा स्थान बनाएकोछ । समूह ए को निर्णायक खेलमा पाकिस्तान जितका साथ सुपर फोरमा पुगेको हो । जित्नलाई १ सय ४७ रनको लक्ष्य पछ्याएको युएई १७.४ ओभरमा १ सय ५ रनमा अल आउट भयो [&#8230;]</p>\n<p>The post <a href=\"https://www.hamrokhelkud.com/cricket/165762.html\">अफ्रिदीको अलराउण्ड प्रदर्शनमा पाकिस्तान सुपर फोरमा</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "अफ्रिदीको अलराउण्ड प्रदर्शनमा पाकिस्तान सुपर फोरमा",
  "url": "https://www.hamrokhelkud.com/cricket/165762.html",
  "version": 1
}