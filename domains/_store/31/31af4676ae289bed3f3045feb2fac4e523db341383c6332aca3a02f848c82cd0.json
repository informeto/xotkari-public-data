{
  "byline": "कृष्ण किसी",
  "canonical_hash": "f016179763a7bf561b19ec43a04eb20c48e20a7b6d8526bdb512da21b3db3857",
  "content_html": "<p><img alt=\"\" src=\"https://images.nagariknewscdn.com/authors/1757858334_Bhaktapur.jpg\" /></p><p>जेन-जी आन्दोलनको क्रममा ध्वस्त संरचनालाई पुनर्जीवन दिन स्थानीय लागिपरेका छन् ।  </p><p>स्थानीयले सहयोग समिति नै गठन गरेर क्षतिग्रस्त संरचना पुनर्निर्माण गर्न जगातीका स्थानीय जुटेका हुन् । कार्यालय सञ्चालनमा चाहिने मेच, टेबललगायतका भौतिक संरचना निर्माणमा आर्थिक तथा भौतिक सहयोग गर्न स्थानीय युवाले समिति गठन गरेका हुन् ।  </p><p>जगातीका स्थानीय कृष्णराम जाकिबञ्जारले ध्वस्त भएको प्रहरी बृत जगाती भक्तपुरको पुनर्स्थापना गर्न आफूहरुले आर्थिक सहयोग संकलन थालेको बताए ।  </p><p>जाकिबञ्जारकै अध्यक्षतामा बनेको समितिको उपाध्यक्षमा केशव कवां, सचिवमा गोविन्द कार्की र कोषाध्यक्षमा राकेश थापा छन् । यस्तै सदस्यमा जीवन कवां, अमृत घिसिंग र विकृष्ण श्रेष्ठ छन् । सहयोग गर्न चाहनेहरुले उनीहरुलाई सम्पर्क गर्न अनुरोध गरेको गरिएको छ ।  </p><p>संकलित सहयोग रकम जम्मा गर्न अध्यक्ष र कोषाध्यक्षको नाममा संयुक्त खाता खोल्ने निर्णय पनि आइतबार नै बसेको उपभोक्ता समितिबाट गरिएको छ ।  </p><p>जेन-जी आन्दोलनको क्रममा महानगरीय प्रहरी वृत जगाती भक्तपुर पनि जलेको थियो । यसअघि भक्तपुर नगरपालिका- ७ का वडा अध्यक्ष उकेश कवांको नेतृत्वमा आएको टोलीले दिनभर सफा गरेको थियो ।  </p><p>मध्यपुर थिमिका स्थानीय निशुल प्रजापतिले आफूहरुसहितको सयौंको टोलीले बहाखाबजारस्थित महानगरीय प्रहरी वृत मध्यपुर थिमिको सरसफाई गरेको बताए । विशेष गरेर जेन-जी पुस्ता नै यसमा सक्रिय भएको उनले जानकारी दिए ।</p><p>आन्दोलनको क्रममा महानगरीय प्रहरी परिसर भक्तपुरबाहेक जिल्लाका दुई वृतमा क्षति पुगेको छ । जिल्ला प्रशाशन कार्यालय भक्तपुरको तथ्यांक अनुसार जिल्लाका ४१ वटा प्रहरी केन्द्रमध्ये भक्तपुर नगरका दुई मात्रै बचेका छन् ।</p>",
  "content_text": "जेन-जी आन्दोलनको क्रममा ध्वस्त संरचनालाई पुनर्जीवन दिन स्थानीय लागिपरेका छन् । स्थानीयले सहयोग समिति नै गठन गरेर क्षतिग्रस्त संरचना पुनर्निर्माण गर्न जगातीका स्थानीय जुटेका हुन् । कार्यालय सञ्चालनमा चाहिने मेच, टेबललगायतका भौतिक संरचना निर्माणमा आर्थिक तथा भौतिक सहयोग गर्न स्थानीय युवाले समिति गठन गरेका हुन् । जगातीका स्थानीय कृष्णराम जाकिबञ्जारले ध्वस्त भएको प्रहरी बृत जगाती भक्तपुरको पुनर्स्थापना गर्न आफूहरुले आर्थिक सहयोग संकलन थालेको बताए । जाकिबञ्जारकै अध्यक्षतामा बनेको समितिको उपाध्यक्षमा केशव कवां, सचिवमा गोविन्द कार्की र कोषाध्यक्षमा राकेश थापा छन् । यस्तै सदस्यमा जीवन कवां, अमृत घिसिंग र विकृष्ण श्रेष्ठ छन् । सहयोग गर्न चाहनेहरुले उनीहरुलाई सम्पर्क गर्न अनुरोध गरेको गरिएको छ । संकलित सहयोग रकम जम्मा गर्न अध्यक्ष र कोषाध्यक्षको नाममा संयुक्त खाता खोल्ने निर्णय पनि आइतबार नै बसेको उपभोक्ता समितिबाट गरिएको छ । जेन-जी आन्दोलनको क्रममा महानगरीय प्रहरी वृत जगाती भक्तपुर पनि जलेको थियो । यसअघि भक्तपुर नगरपालिका- ७ का वडा अध्यक्ष उकेश कवांको नेतृत्वमा आएको टोलीले दिनभर सफा गरेको थियो । मध्यपुर थिमिका स्थानीय निशुल प्रजापतिले आफूहरुसहितको सयौंको टोलीले बहाखाबजारस्थित महानगरीय प्रहरी वृत मध्यपुर थिमिको सरसफाई गरेको बताए । विशेष गरेर जेन-जी पुस्ता नै यसमा सक्रिय भएको उनले जानकारी दिए । आन्दोलनको क्रममा महानगरीय प्रहरी परिसर भक्तपुरबाहेक जिल्लाका दुई वृतमा क्षति पुगेको छ । जिल्ला प्रशाशन कार्यालय भक्तपुरको तथ्यांक अनुसार जिल्लाका ४१ वटा प्रहरी केन्द्रमध्ये भक्तपुर नगरका दुई मात्रै बचेका छन् ।",
  "fetched_at": "2025-09-14T14:08:33.849312Z",
  "id": "31af4676ae289bed3f3045feb2fac4e523db341383c6332aca3a02f848c82cd0",
  "images": [
    "https://images.nagariknewscdn.com/authors/1757858334_Bhaktapur.jpg"
  ],
  "lang": "ne",
  "published_at": "2025-09-14T13:59:28Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "जगातीका स्थानीय कृष्णराम जाकिबञ्जारले ध्वस्त भएको प्रहरी बृत जगाती भक्तपुरको पुनर्स्थापना गर्न आफूहरुले आर्थिक सहयोग संकलन थालेको बताए ।...",
  "tags": null,
  "title": "जलेका संरचना आफैँ बनाउन थाले स्थानीय",
  "url": "https://nagariknews.nagariknetwork.com/social-affairs/locals-began-to-rebuild-the-burned-structures-themselves-71-63.html",
  "version": 1
}