{
  "byline": "अभयकुमार राई",
  "canonical_hash": "085a74781c50080f9015ca364a8e6f7f35976b2a0e1b5a713fe80811395d8fb2",
  "content_html": "<p>सुनसरी- सुनसरीको भोक्राह नरसिंह गाउँपालिका–६ स्थित पूर्व–पश्चिम राजमार्गमा आज बिहान भएको बस–ट्रक दुर्घटनामा दुई जनाको मृत्यु भएको छ । दुर्घटनामा २१ जनाभन्दा बढी घाइते भएका छन् ।</p>\n<p>जिल्ला प्रहरी कार्यालय सुनसरीका प्रवक्ता तथा प्रहरी नायब उपरीक्षक योगराज खतिवडाका अनुसार पश्चिमबाट पूर्वतर्फ तीव्र गतिमा गइरहेको प्रदेश १–०२–००२ ख ०९४९ नम्बरको यात्रुवाहक बस बिग्रिएर सडक छेउमा रोकिराखिएको ना ६ ख ३७३३ नम्बरको ट्रकमा बिहान करिब साढे ९ बजे ठोक्किएको हो ।</p>\n<p>दुर्घटनामा परेर करिब ३५ वर्षीय पुरुष र करिब ४० वर्षीया महिलाको मृत्यु भएको उनले जानकारी दिए । पुरुषको इनरुवा स्थित जिल्ला अस्पतालमा उपचारका क्रममा मृत्यु भएको हो भने महिलाको भोक्राहस्थित ग्लोबल कार्डियो एण्ड न्युरो अस्पतालमा उपचारका क्रममा मृत्यु भएको हो । मृतकको सनाखत गर्ने प्रयास भइरहेको प्रहरीले जनाएको छ ।</p>\n<p>दुर्घटनामा घाइते भएकाहरू सप्तरी र सिरहाका रहेका छन् । घटनापछि करिब आधा घण्टासम्म पूर्व–पश्चिम राजमार्ग अवरुद्ध भएको प्रहरीले जनाएको छ ।</p>",
  "content_text": "सुनसरी- सुनसरीको भोक्राह नरसिंह गाउँपालिका–६ स्थित पूर्व–पश्चिम राजमार्गमा आज बिहान भएको बस–ट्रक दुर्घटनामा दुई जनाको मृत्यु भएको छ । दुर्घटनामा २१ जनाभन्दा बढी घाइते भएका छन् । जिल्ला प्रहरी कार्यालय सुनसरीका प्रवक्ता तथा प्रहरी नायब उपरीक्षक योगराज खतिवडाका अनुसार पश्चिमबाट पूर्वतर्फ तीव्र गतिमा गइरहेको प्रदेश १–०२–००२ ख ०९४९ नम्बरको यात्रुवाहक बस बिग्रिएर सडक छेउमा रोकिराखिएको ना ६ ख ३७३३ नम्बरको ट्रकमा बिहान करिब साढे ९ बजे ठोक्किएको हो । दुर्घटनामा परेर करिब ३५ वर्षीय पुरुष र करिब ४० वर्षीया महिलाको मृत्यु भएको उनले जानकारी दिए । पुरुषको इनरुवा स्थित जिल्ला अस्पतालमा उपचारका क्रममा मृत्यु भएको हो भने महिलाको भोक्राहस्थित ग्लोबल कार्डियो एण्ड न्युरो अस्पतालमा उपचारका क्रममा मृत्यु भएको हो । मृतकको सनाखत गर्ने प्रयास भइरहेको प्रहरीले जनाएको छ । दुर्घटनामा घाइते भएकाहरू सप्तरी र सिरहाका रहेका छन् । घटनापछि करिब आधा घण्टासम्म पूर्व–पश्चिम राजमार्ग अवरुद्ध भएको प्रहरीले जनाएको छ ।",
  "fetched_at": "2025-09-18T08:29:32.023741Z",
  "id": "ce2f95f6064356ea677fe063d0fa211ddecacd1adcfbc9b9849cca608ff53647",
  "images": [],
  "lang": "ne",
  "published_at": "2025-09-18T08:10:30Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "सुनसरी- सुनसरीको भोक्राह नरसिंह गाउँपालिका–६ स्थित पूर्व–पश्चिम राजमार्गमा आज बिहान...",
  "tags": null,
  "title": "सुनसरी सवारी दुर्घटना हुँदा २ जनाको मृत्यु, २१ जना घाइते",
  "url": "https://deshsanchar.com/2025/09/18/1095317/",
  "version": 1
}