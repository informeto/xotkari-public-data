{
  "byline": "विनोद सुवेदी",
  "canonical_hash": "28b4ca0305d722f527cfbf6f5f9b3ac79c7fd8307911d478f9d2d5af2b0dc5c1",
  "content_html": "<p><img alt=\"\" src=\"https://images.nagariknewscdn.com/2025/photos/1758030207_Koshi%20Chyati.jpg\" /></p><p>भदौ २३ र २४ गते जेन–जी आन्दोलनका क्रममा आगजनी र तोडफोडबाट कोशी प्रदेश सरकार मातहतका ४२ वटा भवन क्षतिग्रस्त भएको छ । कोशी प्रदेश सरकारले सार्वजनिक गरेको प्रारम्भीक विवरणअनुसार प्रदेश मातहतका मन्त्रालय र कार्यालयहरू गरी प्रदेशभरका ४२ वटा भवन क्षतिग्रस्त भएको हो ।  </p><p>आन्दोलनका क्रममा कोशी प्रदेशमा भवन र सवारी साधनतर्फ राज्यको सम्पत्तिमा ठूलो नोक्सानी भएको पाइएको छ । यस आन्दोलनबाट कोशी प्रदेश सरकार मातहत रहेका प्रदेशभरका ४२ वटा भवन क्षतिग्रस्त बनेका छन् । जसमध्ये १८ वटा भवन पूर्ण क्षतिग्रस्त छन् भने २४ वटा भवनमा तोडफोड भई आंशिक क्षति पुगेको छ । </p><p>आन्दोलनकारीले प्रदेश सरकारको २ सय ३७ वटा सवारी साधनमा क्षति पु¥याएका छन् । जसमा ७५ वटा चारपाङ्ग्रे सवारी साधनमा क्षति पुगेको छ । त्यसमध्ये ६४ वटा चारपाङ्ग्रे सवारी साधन पूर्णरुपमा क्षतिग्रस्त भएका छन् भने ११ वटामा आंशिक क्षति भएको छ । यसैगरी १ सय ६१ वटा मोटरसाइकलमा क्षति पुगेको छ । तीमध्ये १ सय ४४ वटा मोटरसाइकल पूर्ण रुपमा क्षतिग्रस्त भएका छन् भने १७ वटामा आंशिक क्षति पुगेको छ ।</p><p>यसैवीच कोशी प्रदेशका मुख्यमन्त्री हिक्मतकुमार कार्कीले जेन–जी आन्दोलनका क्रममा भएको तोडफोड र आगजनीबाट क्षतिग्रस्त मुख्यमन्त्री कार्यालयको आज अनुगमन तथा निरीक्षण गरेका छन् । अनुगमनपछि प्रदेश सरकारका सचिव तथा उच्च पदस्थ कर्मचारीहरूसँग छलफल गर्दै मुख्यमन्त्री कार्कीले कर्मचारीहरूलाई त्रासमुक्त भएर काममा फर्कन र दशैंअघि नै कार्यालय सञ्चालनको सम्पूर्ण व्यवस्थापन मिलाउन निर्देशन दिएका छन् । कार्कीले मंगलबारदेखि प्रदेश सरकार सञ्चालनमा आएको घोषणा गर्दै असोज २ गते मन्त्रिपरिषदको बैठक बसेर थप निर्णयहरु गर्ने जानकारी दिए ।  </p>",
  "content_text": "भदौ २३ र २४ गते जेन–जी आन्दोलनका क्रममा आगजनी र तोडफोडबाट कोशी प्रदेश सरकार मातहतका ४२ वटा भवन क्षतिग्रस्त भएको छ । कोशी प्रदेश सरकारले सार्वजनिक गरेको प्रारम्भीक विवरणअनुसार प्रदेश मातहतका मन्त्रालय र कार्यालयहरू गरी प्रदेशभरका ४२ वटा भवन क्षतिग्रस्त भएको हो । आन्दोलनका क्रममा कोशी प्रदेशमा भवन र सवारी साधनतर्फ राज्यको सम्पत्तिमा ठूलो नोक्सानी भएको पाइएको छ । यस आन्दोलनबाट कोशी प्रदेश सरकार मातहत रहेका प्रदेशभरका ४२ वटा भवन क्षतिग्रस्त बनेका छन् । जसमध्ये १८ वटा भवन पूर्ण क्षतिग्रस्त छन् भने २४ वटा भवनमा तोडफोड भई आंशिक क्षति पुगेको छ । आन्दोलनकारीले प्रदेश सरकारको २ सय ३७ वटा सवारी साधनमा क्षति पु¥याएका छन् । जसमा ७५ वटा चारपाङ्ग्रे सवारी साधनमा क्षति पुगेको छ । त्यसमध्ये ६४ वटा चारपाङ्ग्रे सवारी साधन पूर्णरुपमा क्षतिग्रस्त भएका छन् भने ११ वटामा आंशिक क्षति भएको छ । यसैगरी १ सय ६१ वटा मोटरसाइकलमा क्षति पुगेको छ । तीमध्ये १ सय ४४ वटा मोटरसाइकल पूर्ण रुपमा क्षतिग्रस्त भएका छन् भने १७ वटामा आंशिक क्षति पुगेको छ । यसैवीच कोशी प्रदेशका मुख्यमन्त्री हिक्मतकुमार कार्कीले जेन–जी आन्दोलनका क्रममा भएको तोडफोड र आगजनीबाट क्षतिग्रस्त मुख्यमन्त्री कार्यालयको आज अनुगमन तथा निरीक्षण गरेका छन् । अनुगमनपछि प्रदेश सरकारका सचिव तथा उच्च पदस्थ कर्मचारीहरूसँग छलफल गर्दै मुख्यमन्त्री कार्कीले कर्मचारीहरूलाई त्रासमुक्त भएर काममा फर्कन र दशैंअघि नै कार्यालय सञ्चालनको सम्पूर्ण व्यवस्थापन मिलाउन निर्देशन दिएका छन् । कार्कीले मंगलबारदेखि प्रदेश सरकार सञ्चालनमा आएको घोषणा गर्दै असोज २ गते मन्त्रिपरिषदको बैठक बसेर थप निर्णयहरु गर्ने जानकारी दिए ।",
  "fetched_at": "2025-09-16T13:53:07.991722Z",
  "id": "b72e0c5855388549d0964e7cda12a62b17fdfa0e9c5c643683d260f77c9b0c84",
  "images": [
    "https://images.nagariknewscdn.com/2025/photos/1758030207_Koshi%20Chyati.jpg"
  ],
  "lang": "ne",
  "published_at": "2025-09-16T13:44:04Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "आन्दोलनका क्रममा कोशी प्रदेशमा भवन र सवारी साधनतर्फ राज्यको सम्पत्तिमा ठूलो नोक्सानी भएको पाइएको छ ।...",
  "tags": null,
  "title": "जेन-जी आन्दोलनः कोशीमा  ४२ वटा सरकारी भवन र २३७ सवारीसाधनमा क्षति",
  "url": "https://nagariknews.nagariknetwork.com/social-affairs/gen-g-movement-42-government-buildings-and-237-vehicles-damaged-in-koshi-46-79.html",
  "version": 1
}