{
  "byline": "देश सञ्चार",
  "canonical_hash": "2f2693922955eec49ec361fdbf363ed74acc52ca924232c8395d2fe2d0cd9a9a",
  "content_html": "<p>गोरखा- गोरखाको अजिरकोट गाउँपालिकामा स्याउको व्यावसायिक खेती सफल भएको छ।</p>\n<p>गाउँपालिकाको सहयोगमा स्थानीय किसान सञ्जीव लामाले मूलखर्क स्याउ फर्ममा इटालियन जातका (गोल्डेन डेलिसियस, गाला, र इटालियन फुजी) स्याउको परीक्षण उत्पादन गरेका छन्।</p>\n<p>समुद्र सतहबाट २२ सय मिटरको उचाइमा रहेको २० रोपनी जग्गामा गरिएको यो परीक्षणमा स्याउ उत्पादन सफल भएको हो। अब यसलाई व्यावसायिक रूपमा विस्तार गर्ने योजना छ।</p>\n<p>त्यसैगरी, गाउँपालिकाले &#8216;एक वडा एक कृषि फर्म&#8217; कार्यक्रम अन्तर्गत वडा नं. २ मा सञ्चालन गरेका तीनवटै स्याउ फर्ममा पनि सफल परीक्षण उत्पादन भएको छ।</p>\n<p>स्याउसँगै किवी र ट्राउट माछाको परीक्षण खेती पनि सफल भएको गाउँपालिकाका अध्यक्ष दीपक देवकोटाले बताए।</p>\n<p>गाउँपालिकाले कृषिलाई आत्मनिर्भर बनाउन किसानहरूलाई ५० देखि ८० प्रतिशतसम्म अनुदान दिँदै आएको छ। यसबाहेक, बाँझो खेतमा खेती गर्ने किसानलाई हाते ट्र्याक्टर जस्ता कृषि उपकरण पनि वितरण गरिएको छ।</p>\n<p>पशुपालक किसानलाई सहयोग गर्न, पशुहरू बिरामी पर्दा तुरुन्तै सेवा दिन द्रुत प्रतिक्रिया टोली (क्यूआरटी) पनि परिचालन गरिएको छ। साथै, गाउँपालिकाको वडा नं. १ र २ लाई जैविक कृषि उत्पादन क्षेत्र घोषणा गरिएको छ।</p>\n<p><strong>तस्बिरहरूः</strong></p>\n<p><img alt=\"\" class=\"alignnone size-full wp-image-1096208\" height=\"1707\" src=\"https://assets.deshsanchar.com/wp-content/uploads/2025/09/20094531/Syau-Farm_DSC08386-scaled.jpg\" width=\"2560\" /> <img alt=\"\" class=\"alignnone size-full wp-image-1096207\" height=\"1707\" src=\"https://assets.deshsanchar.com/wp-content/uploads/2025/09/20094527/Syau-Farm_DSC08353-scaled.jpg\" width=\"2560\" /> <img alt=\"\" class=\"alignnone size-full wp-image-1096206\" height=\"1707\" src=\"https://assets.deshsanchar.com/wp-content/uploads/2025/09/20094527/Syau-Farm_DSC08383-scaled.jpg\" width=\"2560\" /> <img alt=\"\" class=\"alignnone size-full wp-image-1096204\" height=\"1707\" src=\"https://assets.deshsanchar.com/wp-content/uploads/2025/09/20094436/Syau-Farm_DSC08408-scaled.jpg\" width=\"2560\" /> <img alt=\"\" class=\"alignnone size-full wp-image-1096203\" height=\"1707\" src=\"https://assets.deshsanchar.com/wp-content/uploads/2025/09/20094431/Syau-Farm_DSC08459-scaled.jpg\" width=\"2560\" /> <img alt=\"\" class=\"alignnone size-full wp-image-1096199\" height=\"1707\" src=\"https://assets.deshsanchar.com/wp-content/uploads/2025/09/20094353/Syau-Farm_DSC08383-scaled.jpg\" width=\"2560\" /> <img alt=\"\" class=\"alignnone size-full wp-image-1096194\" height=\"1707\" src=\"https://assets.deshsanchar.com/wp-content/uploads/2025/09/20094304/Syau-Farm_DSC08474-scaled.jpg\" width=\"2560\" /> <img alt=\"\" class=\"alignnone size-full wp-image-1096193\" height=\"1707\" src=\"https://assets.deshsanchar.com/wp-content/uploads/2025/09/20094258/Syau-Farm_DSC08469-scaled.jpg\" width=\"2560\" /> <img alt=\"\" class=\"alignnone size-full wp-image-1096192\" height=\"1707\" src=\"https://assets.deshsanchar.com/wp-content/uploads/2025/09/20094253/Syau-Farm_DSC08479-scaled.jpg\" width=\"2560\" /> <img alt=\"\" class=\"alignnone size-full wp-image-1096191\" height=\"1707\" src=\"https://assets.deshsanchar.com/wp-content/uploads/2025/09/20094247/Syau-Farm_DSC08482-scaled.jpg\" width=\"2560\" /> <img alt=\"\" class=\"alignnone size-full wp-image-1096190\" height=\"1707\" src=\"https://assets.deshsanchar.com/wp-content/uploads/2025/09/20094246/Syau-Farm_DSC08507-scaled.jpg\" width=\"2560\" /> <img alt=\"\" class=\"alignnone size-full wp-image-1096189\" height=\"1706\" src=\"https://assets.deshsanchar.com/wp-content/uploads/2025/09/20094210/Syau-Farm_DSC08529-scaled.jpg\" width=\"2560\" /> <img alt=\"\" class=\"alignnone size-full wp-image-1096188\" height=\"1707\" src=\"https://assets.deshsanchar.com/wp-content/uploads/2025/09/20094206/Syau-Farm_DSC08533-scaled.jpg\" width=\"2560\" /> <img alt=\"\" class=\"alignnone size-full wp-image-1096187\" height=\"1707\" src=\"https://assets.deshsanchar.com/wp-content/uploads/2025/09/20094159/Syau-Farm_DSC08561-scaled.jpg\" width=\"2560\" /> <img alt=\"\" class=\"alignnone size-full wp-image-1096186\" height=\"1707\" src=\"https://assets.deshsanchar.com/wp-content/uploads/2025/09/20094153/Syau-Farm_DSC08577-scaled.jpg\" width=\"2560\" /> <img alt=\"\" class=\"alignnone size-full wp-image-1096185\" height=\"1707\" src=\"https://assets.deshsanchar.com/wp-content/uploads/2025/09/20094152/Syau-Farm_DSC08590-scaled.jpg\" width=\"2560\" /></p>\n<p>&nbsp;</p>",
  "content_text": "गोरखा- गोरखाको अजिरकोट गाउँपालिकामा स्याउको व्यावसायिक खेती सफल भएको छ। गाउँपालिकाको सहयोगमा स्थानीय किसान सञ्जीव लामाले मूलखर्क स्याउ फर्ममा इटालियन जातका (गोल्डेन डेलिसियस, गाला, र इटालियन फुजी) स्याउको परीक्षण उत्पादन गरेका छन्। समुद्र सतहबाट २२ सय मिटरको उचाइमा रहेको २० रोपनी जग्गामा गरिएको यो परीक्षणमा स्याउ उत्पादन सफल भएको हो। अब यसलाई व्यावसायिक रूपमा विस्तार गर्ने योजना छ। त्यसैगरी, गाउँपालिकाले ‘एक वडा एक कृषि फर्म’ कार्यक्रम अन्तर्गत वडा नं. २ मा सञ्चालन गरेका तीनवटै स्याउ फर्ममा पनि सफल परीक्षण उत्पादन भएको छ। स्याउसँगै किवी र ट्राउट माछाको परीक्षण खेती पनि सफल भएको गाउँपालिकाका अध्यक्ष दीपक देवकोटाले बताए। गाउँपालिकाले कृषिलाई आत्मनिर्भर बनाउन किसानहरूलाई ५० देखि ८० प्रतिशतसम्म अनुदान दिँदै आएको छ। यसबाहेक, बाँझो खेतमा खेती गर्ने किसानलाई हाते ट्र्याक्टर जस्ता कृषि उपकरण पनि वितरण गरिएको छ। पशुपालक किसानलाई सहयोग गर्न, पशुहरू बिरामी पर्दा तुरुन्तै सेवा दिन द्रुत प्रतिक्रिया टोली (क्यूआरटी) पनि परिचालन गरिएको छ। साथै, गाउँपालिकाको वडा नं. १ र २ लाई जैविक कृषि उत्पादन क्षेत्र घोषणा गरिएको छ। तस्बिरहरूः",
  "fetched_at": "2025-09-20T04:29:47.894069Z",
  "id": "b78a6e943cf3acf9ef30a8385ce9c8681f8271bef6907c5820952e5ceddbcc8b",
  "images": [
    "https://assets.deshsanchar.com/wp-content/uploads/2025/09/20094531/Syau-Farm_DSC08386-scaled.jpg",
    "https://assets.deshsanchar.com/wp-content/uploads/2025/09/20094527/Syau-Farm_DSC08353-scaled.jpg",
    "https://assets.deshsanchar.com/wp-content/uploads/2025/09/20094527/Syau-Farm_DSC08383-scaled.jpg",
    "https://assets.deshsanchar.com/wp-content/uploads/2025/09/20094436/Syau-Farm_DSC08408-scaled.jpg",
    "https://assets.deshsanchar.com/wp-content/uploads/2025/09/20094431/Syau-Farm_DSC08459-scaled.jpg",
    "https://assets.deshsanchar.com/wp-content/uploads/2025/09/20094353/Syau-Farm_DSC08383-scaled.jpg",
    "https://assets.deshsanchar.com/wp-content/uploads/2025/09/20094304/Syau-Farm_DSC08474-scaled.jpg",
    "https://assets.deshsanchar.com/wp-content/uploads/2025/09/20094258/Syau-Farm_DSC08469-scaled.jpg",
    "https://assets.deshsanchar.com/wp-content/uploads/2025/09/20094253/Syau-Farm_DSC08479-scaled.jpg",
    "https://assets.deshsanchar.com/wp-content/uploads/2025/09/20094247/Syau-Farm_DSC08482-scaled.jpg"
  ],
  "lang": "ne",
  "published_at": "2025-09-20T04:01:54Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "गोरखा- गोरखाको अजिरकोट गाउँपालिकामा स्याउको व्यावसायिक खेती सफल भएको छ।...",
  "tags": null,
  "title": "अजिरकोट गाउँपालिकामा पहिलो पटक फल्यो स्याउ (तस्बिरहरू)",
  "url": "https://deshsanchar.com/2025/09/20/1096183/",
  "version": 1
}