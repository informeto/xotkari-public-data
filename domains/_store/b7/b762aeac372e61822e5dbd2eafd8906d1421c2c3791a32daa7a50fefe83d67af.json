{
  "byline": "बिजपाटी संवाददाता",
  "canonical_hash": "722cd5a67f09d76547a9b18b7889858d693899720ccc9f1db2a789c1510ef3ba",
  "content_html": "<p>भदौ २४ गतेको आगजनीले देशकै ठूला र लोकप्रिय चेन स्टोरमध्ये एक भाटभटेनी डिपार्टमेन्ट स्टोरलाई ठूलो क्षति पुर्&#x200d;याएको छ। यस घटनामा भाटभटेनीका १२ वटा ठूला सुपर स्टोर पूर्ण रूपमा खरानी बनेका छन् भने बाँकी १६ वटामा तोडफोड, लुटपाट र आंशिक क्षति पुगेको व्यवस्थापनले जनाएको छ।</p>\n<p>काठमाडौंका नक्साल, महाराजगन्ज, बौद्ध, कोटेश्वर र बालुवाटारको वेयरहाउसमा तोडफोड र आगजनी भएको छ भने पोखरा, चितवन, हेटौंडा, विर्तामोड, दमक, विराटनगर र धरानका सुपर स्टोरहरू पनि पूर्ण रूपमा ध्वस्त भएका छन्। यो क्षतिलाई भाटभटेनीले आफ्नो इतिहासकै सबैभन्दा ठूलो संकटका रूपमा लिएको छ।</p>\n<p>तर, यति ठूलो क्षति व्यहोरे पनि भाटभटेनीका सञ्चालकहरूले हिम्मत नहार्ने घोषणा गरेका छन्। उनीहरूका अनुसार, कर्मचारीहरूलाई तलव मात्रै होइन, यसपालिको दशैं भत्ता पनि नियमित रूपमा उपलब्ध गराइनेछ। “कुनै पनि कर्मचारीलाई निकालिँदैन, हामी फेरि उठ्छौं,” व्यवस्थापनले जारी गरेको वक्तव्यमा भनिएको छ।</p>\n<p>व्यवसायी मिनबहादुर गुरुङले सन् १९८४ (२०४१ साल) मा काठमाडौंको नक्सालस्थित एउटा सटर भाडामा लिएर सुरु गरेको भाटभटेनी हाल देशका प्रमुख शहरहरूमा फैलिएको छ। दैनिक झन्डै ११ करोड रुपैयाँ बराबरको कारोबार गर्ने यो स्टोरले पाँच हजारभन्दा बढीलाई प्रत्यक्ष र १५ हजारलाई अप्रत्यक्ष रोजगारी दिएको छ।</p>\n<p>भाटभटेनीले ७७ वटै जिल्लामा शाखा विस्तार गर्ने लक्ष्य राखेको थियो। तर, हालको क्षतिको कारण तत्कालका लागि विस्तारको योजना प्रभावित भएको छ। यद्यपि व्यवस्थापनले क्षतिको पूर्ण विवरण संकलन गर्ने र पुनः सञ्चालनमा ल्याउने तयारी भइरहेको जनाएको छ।</p>\n<p>ग्राहकहरूको पहिलो रोजाइमा पर्ने भाटभटेनीले संकटका बीच पनि कर्मचारीको रोजगारी सुरक्षित गर्ने प्रतिज्ञा गर्नु सकारात्मक सन्देश हो। व्यवस्थापनले खरानी भएको स्टोरहरूको धुलो झार्दै पुनर्निर्माणतर्फ ध्यान केन्द्रित गरिसकेको छ।</p>\n<p>यस घटनाले भाटभटेनीलाई ठूलो आर्थिक क्षति पुर्याए पनि पुनः उठ्ने भरोसा प्रकट गरिएको छ। व्यवसायिक इमानदारी र कर्मचारीमैत्री निर्णयका कारण भाटभटेनीले फेरि बजारमा आफ्नो प्रभाव पुनर्स्थापना गर्ने अपेक्षा गरिएको छ।</p>",
  "content_text": "भदौ २४ गतेको आगजनीले देशकै ठूला र लोकप्रिय चेन स्टोरमध्ये एक भाटभटेनी डिपार्टमेन्ट स्टोरलाई ठूलो क्षति पुर्‍याएको छ। यस घटनामा भाटभटेनीका १२ वटा ठूला सुपर स्टोर पूर्ण रूपमा खरानी बनेका छन् भने बाँकी १६ वटामा तोडफोड, लुटपाट र आंशिक क्षति पुगेको व्यवस्थापनले जनाएको छ। काठमाडौंका नक्साल, महाराजगन्ज, बौद्ध, कोटेश्वर र बालुवाटारको वेयरहाउसमा तोडफोड र आगजनी भएको छ भने पोखरा, चितवन, हेटौंडा, विर्तामोड, दमक, विराटनगर र धरानका सुपर स्टोरहरू पनि पूर्ण रूपमा ध्वस्त भएका छन्। यो क्षतिलाई भाटभटेनीले आफ्नो इतिहासकै सबैभन्दा ठूलो संकटका रूपमा लिएको छ। तर, यति ठूलो क्षति व्यहोरे पनि भाटभटेनीका सञ्चालकहरूले हिम्मत नहार्ने घोषणा गरेका छन्। उनीहरूका अनुसार, कर्मचारीहरूलाई तलव मात्रै होइन, यसपालिको दशैं भत्ता पनि नियमित रूपमा उपलब्ध गराइनेछ। “कुनै पनि कर्मचारीलाई निकालिँदैन, हामी फेरि उठ्छौं,” व्यवस्थापनले जारी गरेको वक्तव्यमा भनिएको छ। व्यवसायी मिनबहादुर गुरुङले सन् १९८४ (२०४१ साल) मा काठमाडौंको नक्सालस्थित एउटा सटर भाडामा लिएर सुरु गरेको भाटभटेनी हाल देशका प्रमुख शहरहरूमा फैलिएको छ। दैनिक झन्डै ११ करोड रुपैयाँ बराबरको कारोबार गर्ने यो स्टोरले पाँच हजारभन्दा बढीलाई प्रत्यक्ष र १५ हजारलाई अप्रत्यक्ष रोजगारी दिएको छ। भाटभटेनीले ७७ वटै जिल्लामा शाखा विस्तार गर्ने लक्ष्य राखेको थियो। तर, हालको क्षतिको कारण तत्कालका लागि विस्तारको योजना प्रभावित भएको छ। यद्यपि व्यवस्थापनले क्षतिको पूर्ण विवरण संकलन गर्ने र पुनः सञ्चालनमा ल्याउने तयारी भइरहेको जनाएको छ। ग्राहकहरूको पहिलो रोजाइमा पर्ने भाटभटेनीले संकटका बीच पनि कर्मचारीको रोजगारी सुरक्षित गर्ने प्रतिज्ञा गर्नु सकारात्मक सन्देश हो। व्यवस्थापनले खरानी भएको स्टोरहरूको धुलो झार्दै पुनर्निर्माणतर्फ ध्यान केन्द्रित गरिसकेको छ। यस घटनाले भाटभटेनीलाई ठूलो आर्थिक क्षति पुर्याए पनि पुनः उठ्ने भरोसा प्रकट गरिएको छ। व्यवसायिक इमानदारी र कर्मचारीमैत्री निर्णयका कारण भाटभटेनीले फेरि बजारमा आफ्नो प्रभाव पुनर्स्थापना गर्ने अपेक्षा गरिएको छ।",
  "fetched_at": "2025-09-21T04:28:21.342297Z",
  "id": "b762aeac372e61822e5dbd2eafd8906d1421c2c3791a32daa7a50fefe83d67af",
  "images": [],
  "lang": "ne",
  "published_at": "2025-09-21T04:09:49Z",
  "source": {
    "domain": "bizpati.com",
    "id": "bizpati",
    "name": "Bizpati"
  },
  "summary": "भदौ २४ गतेको आगजनीले देशकै ठूला र लोकप्रिय चेन स्टोरमध्ये एक भाटभटेनी डिपार्टमेन्ट स्टोरलाई ठूलो क्षति पुर्‍याएको छ। यस घटनामा भाटभटेनीका १२ वटा ठूला सुपर स्टोर पूर्ण रूपमा खरानी बनेका छन् भने बाँकी १६ वटामा तोडफोड, लुटपाट र आंशिक क्षति पुगेको व्यवस्थापनले जनाएको छ। काठमाडौंका नक्साल, महाराजगन्ज, बौद्ध, कोटेश्वर र बालुवाटारको वेयरहाउसमा तोडफोड र आगजनी [&#8230;]",
  "tags": null,
  "title": "भाटभटेनीले  कर्मचारी नहटाउने, ऋण लिएर भएपनि दशैंको तलब र भत्ता दिने",
  "url": "https://bizpati.com/update/%e0%a4%ad%e0%a4%be%e0%a4%9f%e0%a4%ad%e0%a4%9f%e0%a5%87%e0%a4%a8%e0%a5%80%e0%a4%b2%e0%a5%87-%e0%a4%9c%e0%a4%b2%e0%a5%87%e0%a4%95%e0%a4%be-%e0%a4%b8%e0%a5%8d%e0%a4%9f%e0%a5%8b%e0%a4%b0-%e0%a4%b8/",
  "version": 1
}