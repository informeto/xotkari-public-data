{
  "byline": "कृष्ण किसी",
  "canonical_hash": "4f9cf071c0fe6a7a4ff33f8b1fd50b4f2bf04dca264d984948fd0e78481ccb83",
  "content_html": "<p><img alt=\"\" src=\"https://images.nagariknewscdn.com/authors/1757995493_Surya%20Binayak.jpg\" /></p><p>भदौ २३ र २४ मा भएको जेन–जी आन्दोलनको बढी प्रभाव सूर्यविनायक नगरपालिकामा परेको छ । यो नगरपालिका क्षेत्रमा आन्दोलनका क्रममा सबैभन्दा धेरै विध्वंस भएको हो । भक्तपुर जिल्लामा चारवटा नगरपालिका रहेका छन् ।</p><p>सूर्यविनायक नगरपालिकाको बालकोटमा रहेको तत्कालीन प्रधानमन्त्री एवं नेकपा (एमाले) का अध्यक्ष केपी शर्मा ओलीका दुईवटा निजी निवास आन्दोलनका क्रममा ध्वस्त भएका थिए । अर्का नेता महेश बस्नेतको गुन्डुस्थित घर पनि जलेर नष्ट भएको थियो । यसैगरी प्रमुख वासुदेव थापा बस्दै आएको उनकी छोरीको घर पनि जलेर नष्ट भएको थियो । यसैगरी गुन्डुस्थित ७ नं वडा कार्यालय र वडाध्यक्ष एवं नगरपालिकाका प्रवक्ता रवीन्द्र सापकोटाको निजी निवास पनि जलेर क्षतिग्रस्त भएको थियो । साथै दधिकोटस्थित ४ नं वडा कार्यालयको भवन पनि जलेर नष्ट भएको थियो ।</p><p>नेकपा एमालेको प्रभाव क्षेत्र भएकाले यो क्षेत्रलाई निसाना बनाएको बताइएको छ । एमाले नेताहरू स्वयंले आन्दोलन आफ्नो पार्टी र नेताहरूप्रति लक्षित भएको बताइरहेका छन् । चारवटा नगरपालिकामध्ये सूर्यविनायक एमालेको प्रभाव क्षेत्र हो । पछिल्लोपटक स्थानीय निकाय निर्वाचनमा यस नगरपालिका क्षेत्रमा एमालेबाटै नगर प्रमुख, उपप्रमुखसहित बहुमत वडाध्यक्षहरू जित निकाल्न सफल भएका थिए । भक्तपुरमा नेपाल मजदुर किसान पार्टी र मध्यपुर थिमी तथा चाँगुनारायणमा नेपाली कांग्रेसका उम्मेदवारले मेयर पद जितेका थिए ।</p><p>सूर्यविनायक नगरपालिकाका प्रमुख प्रशासकीय अधिकृत युवराज आचार्यले भौतिक आक्रमणकै कारण नगरपालिका क्षेत्रका दुईवटा वडामा सेवा नियमित गर्न नसकिएको जानकारी गराए । ‘सूर्यविनायक नगरपालिका वडा नं ४ र ७ का वडा कार्यालय तोडफोड र आगजनी भएकाले अर्को सूचना नआएसम्म सेवा सञ्चालन कार्य स्थगित गरिएको छ’, उनले जारी गरेको विज्ञप्तिमा उल्लेख छ । अन्य वडा कार्यालय, स्वास्थ्य संस्था र नगर कार्यपालिकाबाट प्रदान हुने सेवा (अत्यावश्यकबाहेक) अवरुद्ध भई भदौ २९ देखि नियमित गरिएको छ ।</p>",
  "content_text": "भदौ २३ र २४ मा भएको जेन–जी आन्दोलनको बढी प्रभाव सूर्यविनायक नगरपालिकामा परेको छ । यो नगरपालिका क्षेत्रमा आन्दोलनका क्रममा सबैभन्दा धेरै विध्वंस भएको हो । भक्तपुर जिल्लामा चारवटा नगरपालिका रहेका छन् । सूर्यविनायक नगरपालिकाको बालकोटमा रहेको तत्कालीन प्रधानमन्त्री एवं नेकपा (एमाले) का अध्यक्ष केपी शर्मा ओलीका दुईवटा निजी निवास आन्दोलनका क्रममा ध्वस्त भएका थिए । अर्का नेता महेश बस्नेतको गुन्डुस्थित घर पनि जलेर नष्ट भएको थियो । यसैगरी प्रमुख वासुदेव थापा बस्दै आएको उनकी छोरीको घर पनि जलेर नष्ट भएको थियो । यसैगरी गुन्डुस्थित ७ नं वडा कार्यालय र वडाध्यक्ष एवं नगरपालिकाका प्रवक्ता रवीन्द्र सापकोटाको निजी निवास पनि जलेर क्षतिग्रस्त भएको थियो । साथै दधिकोटस्थित ४ नं वडा कार्यालयको भवन पनि जलेर नष्ट भएको थियो । नेकपा एमालेको प्रभाव क्षेत्र भएकाले यो क्षेत्रलाई निसाना बनाएको बताइएको छ । एमाले नेताहरू स्वयंले आन्दोलन आफ्नो पार्टी र नेताहरूप्रति लक्षित भएको बताइरहेका छन् । चारवटा नगरपालिकामध्ये सूर्यविनायक एमालेको प्रभाव क्षेत्र हो । पछिल्लोपटक स्थानीय निकाय निर्वाचनमा यस नगरपालिका क्षेत्रमा एमालेबाटै नगर प्रमुख, उपप्रमुखसहित बहुमत वडाध्यक्षहरू जित निकाल्न सफल भएका थिए । भक्तपुरमा नेपाल मजदुर किसान पार्टी र मध्यपुर थिमी तथा चाँगुनारायणमा नेपाली कांग्रेसका उम्मेदवारले मेयर पद जितेका थिए । सूर्यविनायक नगरपालिकाका प्रमुख प्रशासकीय अधिकृत युवराज आचार्यले भौतिक आक्रमणकै कारण नगरपालिका क्षेत्रका दुईवटा वडामा सेवा नियमित गर्न नसकिएको जानकारी गराए । ‘सूर्यविनायक नगरपालिका वडा नं ४ र ७ का वडा कार्यालय तोडफोड र आगजनी भएकाले अर्को सूचना नआएसम्म सेवा सञ्चालन कार्य स्थगित गरिएको छ’, उनले जारी गरेको विज्ञप्तिमा उल्लेख छ । अन्य वडा कार्यालय, स्वास्थ्य संस्था र नगर कार्यपालिकाबाट प्रदान हुने सेवा (अत्यावश्यकबाहेक) अवरुद्ध भई भदौ २९ देखि नियमित गरिएको छ ।",
  "fetched_at": "2025-09-16T04:26:28.763066Z",
  "id": "9c8cdae29afd140a16517334868ef2c8708172ce63e439e1887a06fbea86357c",
  "images": [
    "https://images.nagariknewscdn.com/authors/1757995493_Surya%20Binayak.jpg"
  ],
  "lang": "ne",
  "published_at": "2025-09-16T04:05:35Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "सूर्यविनायक नगरपालिकाको बालकोटमा रहेको तत्कालीन प्रधानमन्त्री एवं नेकपा (एमाले) का अध्यक्ष केपी शर्मा ओलीका दुईवटा निजी निवास आन्दोलनका क्रममा ध्वस्त भएका थिए ।...",
  "tags": null,
  "title": "जेन–जी  आन्दोलनको सबैभन्दा धेरै नकारात्मक प्रभाव सूर्यविनायकमा",
  "url": "https://nagariknews.nagariknetwork.com/social-affairs/the-most-negative-impact-of-the-gen-g-movement-is-on-suryavinayak-35-45.html",
  "version": 1
}