{
  "byline": "नेपाल जापान",
  "canonical_hash": "beafa9f4c1f125b09e722b05df6fefc1c4b535e2d585b7df6bf8d56f0a7ce543",
  "content_html": "<p style=\"text-align: justify;\">नेपाल कम्युनिष्ट पार्टी (एमाले)का महासचिव शङ्कर पोखरेलले सधैंभरि सडक जनमत प्राप्तिको माध्यम हुन सक्दैन र हुनु हुँदैन भन्दै सबै लोकतान्त्रिक पार्टीहरू जनतामा गएर जनताका बीचबाट अभिमत प्राप्त गर्ने प्रक्रियामा प्रवेश गर्नुपर्ने बताउनुभएको छ ।</p>\n<p style=\"text-align: justify;\">ललितपुरको च्यासलस्थित एमालेको केन्द्रीय कार्यालय पुगी ‘जेनजी पुस्ता’को प्रदर्शनका क्रममा क्षति पुगेको कार्यालयको अनुगमनपछि उहाँले सो कुरा बताउनुभएको हो ।</p>\n<p style=\"text-align: justify;\">त्यस क्रममा महासचिव पोखरेलले युवाहरूको आकांक्षा मुलुकमा सुशासन कायम होस्, सेवा प्रवाहमा प्रभावकारिता आओस्, विकासले गति लिओस् भन्ने जायज रहेको र एमालेले त्यसलाई सम्बोधन गर्ने तयारी गरेको पनि बताउनुभयोे ।</p>\n<p style=\"text-align: justify;\">उहाँले एमालेको युवाहरूमा हुर्कंदै गरेको असन्तुष्टि र उनीहरूको आकांक्षालाई कसरी सम्बोधन गर्न सकिन्छ भन्ने विषयमा पार्टीको दोस्रो विधान महाधिवेशनमा लामो छलफल गरेर निर्णायक शक्ति निर्माणको २१ बुँदे कार्ययोजना हामीले तयार गरेको बताउनुभयो ।</p>\n<p style=\"text-align: justify;\">महासचिव पोखरेलले युवाहरूको चाहना र आकांक्षाहरू पूरा गगर्न हामीले त्यस प्रकारका संकल्पहरू, योजनाहरू तयार गरेको दावी गर्दै ती योजनाहरू व्यवहारमा लागु गर्न नपाउँदै मुलुकमा दुःखद घटना घटेको बताउनुभयो ।</p>\n<p style=\"text-align: justify;\">यही भदौ २४ गते ‘जेनजी पुस्ता’को प्रदर्शनका क्रममा एमाले पार्टी कार्यालयमा तोडफाड र आगजनी भएको थियो । आगजनी र तोडफोडबाट पार्टी कार्यालय पूर्ण रूपमा ध्वस्त भएको छ ।</p>",
  "content_text": "नेपाल कम्युनिष्ट पार्टी (एमाले)का महासचिव शङ्कर पोखरेलले सधैंभरि सडक जनमत प्राप्तिको माध्यम हुन सक्दैन र हुनु हुँदैन भन्दै सबै लोकतान्त्रिक पार्टीहरू जनतामा गएर जनताका बीचबाट अभिमत प्राप्त गर्ने प्रक्रियामा प्रवेश गर्नुपर्ने बताउनुभएको छ । ललितपुरको च्यासलस्थित एमालेको केन्द्रीय कार्यालय पुगी ‘जेनजी पुस्ता’को प्रदर्शनका क्रममा क्षति पुगेको कार्यालयको अनुगमनपछि उहाँले सो कुरा बताउनुभएको हो । त्यस क्रममा महासचिव पोखरेलले युवाहरूको आकांक्षा मुलुकमा सुशासन कायम होस्, सेवा प्रवाहमा प्रभावकारिता आओस्, विकासले गति लिओस् भन्ने जायज रहेको र एमालेले त्यसलाई सम्बोधन गर्ने तयारी गरेको पनि बताउनुभयोे । उहाँले एमालेको युवाहरूमा हुर्कंदै गरेको असन्तुष्टि र उनीहरूको आकांक्षालाई कसरी सम्बोधन गर्न सकिन्छ भन्ने विषयमा पार्टीको दोस्रो विधान महाधिवेशनमा लामो छलफल गरेर निर्णायक शक्ति निर्माणको २१ बुँदे कार्ययोजना हामीले तयार गरेको बताउनुभयो । महासचिव पोखरेलले युवाहरूको चाहना र आकांक्षाहरू पूरा गगर्न हामीले त्यस प्रकारका संकल्पहरू, योजनाहरू तयार गरेको दावी गर्दै ती योजनाहरू व्यवहारमा लागु गर्न नपाउँदै मुलुकमा दुःखद घटना घटेको बताउनुभयो । यही भदौ २४ गते ‘जेनजी पुस्ता’को प्रदर्शनका क्रममा एमाले पार्टी कार्यालयमा तोडफाड र आगजनी भएको थियो । आगजनी र तोडफोडबाट पार्टी कार्यालय पूर्ण रूपमा ध्वस्त भएको छ ।",
  "fetched_at": "2025-09-15T13:29:42.163563Z",
  "id": "9c0928dcc433b732e1051fe6f3508ca8e38f3478f17405fb4568974cf59f2915",
  "images": [],
  "lang": "ne",
  "published_at": "2025-09-15T12:06:28Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "नेपाल कम्युनिष्ट पार्टी (एमाले)का महासचिव शङ्कर पोखरेलले सधैंभरि सडक जनमत प्राप्तिको माध्यम हुन सक्दैन र हुनु हुँदैन भन्दै सबै लोकतान्त्रिक पार्टीहरू जनतामा गएर जनताका बीचबाट अभिमत प्राप्त गर्ने प्रक्रियामा प्रवेश गर्नुपर्ने बताउनुभएको छ । ललितपुरको च्यासलस्थित एमालेको केन्द्रीय कार्यालय पुगी ‘जेनजी पुस्ता’को प्रदर्शनका क्रममा क्षति पुगेको कार्यालयको अनुगमनपछि उहाँले सो कुरा बताउनुभएको हो । त्यस &#8230;",
  "tags": null,
  "title": "सडक जनमत प्राप्तिको माध्यम हुन सक्दैन : महासचिव पोखरेल",
  "url": "https://www.nepaljapan.com/09/15/680986/",
  "version": 1
}