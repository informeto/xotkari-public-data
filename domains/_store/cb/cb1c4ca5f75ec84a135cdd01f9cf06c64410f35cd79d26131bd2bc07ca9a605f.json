{
  "byline": "न्युज अफ नेपाल",
  "canonical_hash": "7f85a1d12246a680f712167e78952ba5cc983efe603db0588f078b261ef7ad64",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/bhagawati_1-1-150x150.png\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौँ ।</strong><br /></p>\n\n\n\n<p>प्रत्येक वर्ष सेप्टेम्बर १७ मा मनाइने विश्व बिरामी सुरक्षा दिवस यस वर्ष विशेष गरी नवजात शिशु र बालबालिकाको सुरक्षित हेरचाहमा समर्पित गरिएको छ । यस वर्षको मूल विषयवस्तु “प्रत्येक नवजात शिशु र प्रत्येक बच्चाको लागि सुरक्षित हेरचाह” रहेको छ भने नारा “सुरुदेखि नै बिरामीको सुरक्षा!” तय गरिएको छ ।<br /></p>\n\n\n\n<p>विश्व स्वास्थ्य संगठन (डब्लुएचओ) दक्षिण–पूर्वी एशियाकी प्रभारी अधिकृत डा. क्याथरिना बोहेमका अनुसार जन्मदेखि बाल्यकालसम्मको उपचार र हेरचाहमा हुने त्रुटिहरूले जीवन र मृत्युबीचको भिन्नता ल्याउन सक्छन् । असुरक्षित प्रसूति अभ्यास, खोप सुरक्षामा खाडल, कमजोर अक्सिजन थेरापी प्रोटोकल र निदानमा हुने ढिलाइ बालबालिकाको जीवनको लागि गम्भीर चुनौती भएको उनले बताइन् ।<br /></p>\n\n\n\n<p>विगत दशकमा दक्षिण–पूर्वी एशियामा पाँच वर्षमुनिका बालबालिकाको मृत्युदर घटाउन उल्लेखनीय सफलता हासिल भएको छ । यो क्षेत्र विश्वकै सबैभन्दा ठूलो प्रगति गर्ने क्षेत्रमा परेको हो । तथापि, अझै पनि दैनिक १५ सयभन्दा बढी नवजात शिशुले आफ्नो पहिलो महिनामै ज्यान गुमाइरहेका छन्, जुन पाँच वर्षमुनिका कुल मृत्युदरको करिब ६० प्रतिशत हो ।<br />विश्वभर प्रत्येक वर्ष २३ लाख नवजात शिशुको मृत्यु हुन्छ । </p>\n\n\n\n<p>तीमध्ये करिब १५ प्रतिशत मृत्यु सेप्सिसका कारण हुने गरेको तथ्यांक छ । दक्षिण एसियामा मात्रै प्रति १ हजार जीवित जन्ममा औसत १५.८ नवजात शिशु सेप्सिस देखिन्छ, जसको केस मृत्युदर ३४ प्रतिशत रहेको छ । ल्यान्सेट आयोगको अध्ययनअनुसार गुणस्तरीय, सुरक्षित र सरसफाइपूर्ण स्वास्थ्य हेरचाह उपलब्ध भए ६० प्रतिशतसम्म नवजात मृत्यु रोक्न सकिनेछ ।<br /></p>\n\n\n\n<p><strong>डब्लुएचओको पहल</strong><br /></p>\n\n\n\n<p>डा. बोहेमका अनुसार डब्लुएचओले सदस्य राष्ट्र, साझेदार र समुदायसँग मिलेर नवजात शिशु र बालबालिकाको सुरक्षा सुनिश्चित गर्न थुप्रै कार्यक्रम अघि बढाएको छ ।मातृ, नवजात र बाल स्वास्थ्य सुरक्षाका प्रोटोकललाई सबै तहमा सुदृढ पार्ने,<br />स्वास्थ्यकर्मीलाई तालिम र व्यावहारिक उपकरणमार्फत संक्रमण तथा असुरक्षित अभ्यास पहिचान गर्न सहयोग गर्ने,<br /></p>\n\n\n\n<p>सुरुदेखि नै सफा र सुरक्षित प्रसूति अभ्यासलाई प्रोत्साहित गर्ने,<br />सुरक्षित औषधि आपूर्ति र रक्त बैंक प्रणालीलाई बलियो बनाउने,<br />परिवार र हेरचाहकर्तालाई सक्रिय साझेदारका रूपमा सहभागी गराउने,<br />जस्ता कामलाई प्राथमिकतामा राखिएको छ ।<br /></p>\n\n\n\n<p>यस वर्षको अभियानले दिएको प्रमुख सन्देश अनुसार, बालबालिकालाई वयस्कजस्तै सामान्य उपचार दिनु हुँदैन, उनीहरूको उमेर, तौल, विकास चरण र आवश्यकता अनुसार फरक प्रकारको सुरक्षित हेरचाह आवश्यक हुन्छ । विशेष गरी सघन उपचार वा जटिल उपचार प्रक्रियामा बालबालिकाहरू बढी जोखिममा रहने भएकाले असुरक्षित अभ्यासबाट जोगाउन पहिले प्राथमिकता दिनुपर्नेमा जोड दिइएको छ ।<br /></p>\n\n\n\n<p>चिकित्सा त्रुटि, औषधि प्रयोगमा लापरबाही, अस्पतालजन्य संक्रमण, उपकरण प्रयोगमा समस्या र स्वास्थ्य बिग्रँदै गएको संकेत छुट्नु जस्ता कारण नै बच्चाहरूमा बढी हानी पु¥याउने कारण हुन् । त्यसैले व्यवस्थित प्रणाली, दक्ष स्वास्थ्यकर्मी र सक्रिय परिवारको सहभागिता मिलाएर मात्र बालबालिकाको जीवन सुरक्षित गर्न सकिने बताइन्छ ।<br /></p>\n\n\n\n<p>“हाम्रो साझा लक्ष्य हो– कुनै पनि बालबालिका उपचारकै क्रममा हानी भोग्न नपरोस्,” डब्लुएचओकी डा. बोहेम भन्छिन्, “नवजात शिशु र बालबालिकाको जीवनको सुरुदेखि नै गुणस्तरीय र सुरक्षित हेरचाह सुनिश्चित गर्नुपर्छ । यसमा सबै सरोकारवालाको साझा प्रतिबद्धता अपरिहार्य छ ।”<br /></p>\n\n\n\n<p>विश्व बिरामी सुरक्षा दिवस २०२५ को अवसरमा स्वास्थ्य विज्ञहरूले बालबालिकाको जीवनरक्षा र सुरक्षा केवल चिकित्सक वा स्वास्थ्य संस्था मात्र होइन, नीति निर्माता, परिवार र सम्पूर्ण समाजको साझा दायित्व भएको सन्देश दिएका छन् ।</p>",
  "content_text": "काठमाडौँ । प्रत्येक वर्ष सेप्टेम्बर १७ मा मनाइने विश्व बिरामी सुरक्षा दिवस यस वर्ष विशेष गरी नवजात शिशु र बालबालिकाको सुरक्षित हेरचाहमा समर्पित गरिएको छ । यस वर्षको मूल विषयवस्तु “प्रत्येक नवजात शिशु र प्रत्येक बच्चाको लागि सुरक्षित हेरचाह” रहेको छ भने नारा “सुरुदेखि नै बिरामीको सुरक्षा!” तय गरिएको छ । विश्व स्वास्थ्य संगठन (डब्लुएचओ) दक्षिण–पूर्वी एशियाकी प्रभारी अधिकृत डा. क्याथरिना बोहेमका अनुसार जन्मदेखि बाल्यकालसम्मको उपचार र हेरचाहमा हुने त्रुटिहरूले जीवन र मृत्युबीचको भिन्नता ल्याउन सक्छन् । असुरक्षित प्रसूति अभ्यास, खोप सुरक्षामा खाडल, कमजोर अक्सिजन थेरापी प्रोटोकल र निदानमा हुने ढिलाइ बालबालिकाको जीवनको लागि गम्भीर चुनौती भएको उनले बताइन् । विगत दशकमा दक्षिण–पूर्वी एशियामा पाँच वर्षमुनिका बालबालिकाको मृत्युदर घटाउन उल्लेखनीय सफलता हासिल भएको छ । यो क्षेत्र विश्वकै सबैभन्दा ठूलो प्रगति गर्ने क्षेत्रमा परेको हो । तथापि, अझै पनि दैनिक १५ सयभन्दा बढी नवजात शिशुले आफ्नो पहिलो महिनामै ज्यान गुमाइरहेका छन्, जुन पाँच वर्षमुनिका कुल मृत्युदरको करिब ६० प्रतिशत हो । विश्वभर प्रत्येक वर्ष २३ लाख नवजात शिशुको मृत्यु हुन्छ । तीमध्ये करिब १५ प्रतिशत मृत्यु सेप्सिसका कारण हुने गरेको तथ्यांक छ । दक्षिण एसियामा मात्रै प्रति १ हजार जीवित जन्ममा औसत १५.८ नवजात शिशु सेप्सिस देखिन्छ, जसको केस मृत्युदर ३४ प्रतिशत रहेको छ । ल्यान्सेट आयोगको अध्ययनअनुसार गुणस्तरीय, सुरक्षित र सरसफाइपूर्ण स्वास्थ्य हेरचाह उपलब्ध भए ६० प्रतिशतसम्म नवजात मृत्यु रोक्न सकिनेछ । डब्लुएचओको पहल डा. बोहेमका अनुसार डब्लुएचओले सदस्य राष्ट्र, साझेदार र समुदायसँग मिलेर नवजात शिशु र बालबालिकाको सुरक्षा सुनिश्चित गर्न थुप्रै कार्यक्रम अघि बढाएको छ ।मातृ, नवजात र बाल स्वास्थ्य सुरक्षाका प्रोटोकललाई सबै तहमा सुदृढ पार्ने, स्वास्थ्यकर्मीलाई तालिम र व्यावहारिक उपकरणमार्फत संक्रमण तथा असुरक्षित अभ्यास पहिचान गर्न सहयोग गर्ने, सुरुदेखि नै सफा र सुरक्षित प्रसूति अभ्यासलाई प्रोत्साहित गर्ने, सुरक्षित औषधि आपूर्ति र रक्त बैंक प्रणालीलाई बलियो बनाउने, परिवार र हेरचाहकर्तालाई सक्रिय साझेदारका रूपमा सहभागी गराउने, जस्ता कामलाई प्राथमिकतामा राखिएको छ । यस वर्षको अभियानले दिएको प्रमुख सन्देश अनुसार, बालबालिकालाई वयस्कजस्तै सामान्य उपचार दिनु हुँदैन, उनीहरूको उमेर, तौल, विकास चरण र आवश्यकता अनुसार फरक प्रकारको सुरक्षित हेरचाह आवश्यक हुन्छ । विशेष गरी सघन उपचार वा जटिल उपचार प्रक्रियामा बालबालिकाहरू बढी जोखिममा रहने भएकाले असुरक्षित अभ्यासबाट जोगाउन पहिले प्राथमिकता दिनुपर्नेमा जोड दिइएको छ । चिकित्सा त्रुटि, औषधि प्रयोगमा लापरबाही, अस्पतालजन्य संक्रमण, उपकरण प्रयोगमा समस्या र स्वास्थ्य बिग्रँदै गएको संकेत छुट्नु जस्ता कारण नै बच्चाहरूमा बढी हानी पु¥याउने कारण हुन् । त्यसैले व्यवस्थित प्रणाली, दक्ष स्वास्थ्यकर्मी र सक्रिय परिवारको सहभागिता मिलाएर मात्र बालबालिकाको जीवन सुरक्षित गर्न सकिने बताइन्छ । “हाम्रो साझा लक्ष्य हो– कुनै पनि बालबालिका उपचारकै क्रममा हानी भोग्न नपरोस्,” डब्लुएचओकी डा. बोहेम भन्छिन्, “नवजात शिशु र बालबालिकाको जीवनको सुरुदेखि नै गुणस्तरीय र सुरक्षित हेरचाह सुनिश्चित गर्नुपर्छ । यसमा सबै सरोकारवालाको साझा प्रतिबद्धता अपरिहार्य छ ।” विश्व बिरामी सुरक्षा दिवस २०२५ को अवसरमा स्वास्थ्य विज्ञहरूले बालबालिकाको जीवनरक्षा र सुरक्षा केवल चिकित्सक वा स्वास्थ्य संस्था मात्र होइन, नीति निर्माता, परिवार र सम्पूर्ण समाजको साझा दायित्व भएको सन्देश दिएका छन् ।",
  "fetched_at": "2025-09-17T06:55:28.545225Z",
  "id": "cb1c4ca5f75ec84a135cdd01f9cf06c64410f35cd79d26131bd2bc07ca9a605f",
  "images": [
    "https://newsofnepal.com/wp-content/uploads/2025/09/bhagawati_1-1-150x150.png"
  ],
  "lang": "ne",
  "published_at": "2025-09-17T06:48:47Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/bhagawati_1-1-150x150.png\" style=\"display: block; margin-bottom: 5px; clear: both;\" width=\"150\" />काठमाडौँ । प्रत्येक वर्ष सेप्टेम्बर १७ मा मनाइने विश्व बिरामी सुरक्षा दिवस यस वर्ष विशेष गरी नवजात शिशु र बालबालिकाको सुरक्षित हेरचाहमा समर्पित गरिएको छ । यस वर्षको मूल विषयवस्तु “प्रत्येक नवजात शिशु र प्रत्येक बच्चाको लागि सुरक्षित हेरचाह” रहेको छ भने नारा “सुरुदेखि नै बिरामीको सुरक्षा!” तय गरिएको छ । विश्व स्वास्थ्य संगठन (डब्लुएचओ) [&#8230;]",
  "tags": null,
  "title": "विश्व बिरामी सुरक्षा दिवस : “प्रत्येक नवजात शिशु र बच्चाका लागि सुरक्षित हेरचाह”",
  "url": "https://newsofnepal.com/2025/09/17/731756/",
  "version": 1
}