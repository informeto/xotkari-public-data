{
  "byline": "देश सञ्चार",
  "canonical_hash": "11f95ff13377b61546390e61853d4d506bbe530334b2054209036df8825053f5",
  "content_html": "<p>काठमाडौँ – जेनजी आन्दोलनको बहानामा बाहिर निस्केका कैदीबन्दीहरु धमाधक फर्किन थालेका छन्। देशभरका कारागारमा रहेका बन्दीहरु भदौ २४ गते भएको आन्दोलनको फाइदा उठाउँदै बाहिर निस्केका थिए। नख्खु जेलमा रहेका रास्वपा सभापति रवि लामिछानेलाई पार्टीका नेता तथा कार्यकर्ताहरुले बलजफ्ती बाहिर निकालेपछि देशैभर कारागार तोडेर बाहिरिने क्रम सुरु भएको थियो। हालसम्म लामिछानेसहित करिब ५ हजार कैदीबन्दी कारागारमा फर्किएका छन्।</p>\n<p>मकवानपुरको भीमफेदी गाउँपालिकास्थित क्षेत्रीय कारागार भीमफेदीलगायत विभिन्न कारागारबाट फरार भएकामध्ये बुधबार बिहानसम्म २२३ कैदीबन्दी कारागार फर्किएका छन्। भीमफेदी कारागारबाट भागेकामध्ये सुरक्षाकर्मीले १३० जना कैदीबन्दीलाई नियन्त्रण लिई कारागारमा पठाएको कारागारका प्रमुख सुवास पौडेलले जानकारी दिए। भागेकामध्ये ३६ जना कैदीबन्दी आफैँ कारागारको सम्पर्कमा आएका छन् ।</p>\n<p>यही भदौ २४ गते राति १ बजेतिर भीमफेदी कारागारको पर्खाल भत्काएर ४४० कैदीबन्दी फरार भएका थिए । फरार कैदीबन्दीको खोजी गर्ने क्रममा भीमफेदी कारागारबाट फरार १३० जना र अन्य कारागारबाट फरार ६० जना गरी १०० जना कैदीबन्दीलाई प्रहरीले नियन्त्रणमा लिई कारागार पठाएको कारागारका प्रमुख पौडेलले जानकारी दिए।</p>\n<div class=\"wp-caption alignnone\" id=\"attachment_841394\" style=\"width: 810px;\"><img alt=\"\" class=\"wp-image-841394 size-full\" height=\"428\" src=\"https://assets.deshsanchar.com/wp-content/uploads/2023/09/21093857/Banke-Jail.jpg\" width=\"800\" /><p class=\"wp-caption-text\" id=\"caption-attachment-841394\">फाइल तस्बिर।</p></div>\n<p>फरार रहेका २७७ कैदीबन्दी खोजी कार्य तीव्र पारिएको जिल्ला प्रहरी कार्यालय मकवानपुरका प्रवक्ता प्रहरी नायब उपरीक्षक श्यामु अर्यालले बताए।</p>\n<p>यस्तै म्याग्दीमा कारागारबाट भागेका ६२ जना कैदीबन्दीलाई प्रहरीले कारागार फर्काएको छ । बेनी नगरपालिका–२ खबरामा रहेको म्याग्दी जिल्ला कारागारबाट गत भदौ २५ गते बिहान तोडफोड गरी ७६ जना कैदीबन्दी भागेका थिए । जिल्ला प्रहरी कार्यालय म्याग्दीका प्रहरी निरीक्षक सागर पौडेलले १४ जनाबाहेक सबै कारागार फर्काइएको जानकारी दिए। फरार कैदीबन्दीको खोजीमा प्रहरी टोली परिचालन भएको छ ।</p>\n<p>कारागारबाट कैदी भगाउन सहयोग गर्ने पाँच जनालाई पनि प्रहरीले पक्राउ गरेर मुद्दा चलाएको छ। कारागार ऐन, २०७० बमोजिम बेनी नगरपालिका–२ खबराका २० वर्षीय अर्जुन जिसी, २६ वर्षीय डिलबहादुर सापकोटा, बेनपा–१ का २६ वर्षीय कृष्णबहादुर मगर, २७ वर्षीय सुनील थापामगर, ३१ वर्षीय सुशन थापामगर र १९ वर्षीय अभिषेक परियार प्रहरी हिरासतमा छन् ।</p>\n<p>त्यस्तै रसुवा कारागारबाट फरार ९७ कैदीबन्दीमध्ये ९१ जना फर्किएका छन् । गत भदौ २५ गते कारागारबाट फरार भएका कैदीबन्दीमध्ये केहीलाई सुरक्षाकर्मीले घरबाट पक्राउ गरेका थिए भन केहीले आत्मसमर्पण गरेको जिल्ला प्रहरी कार्यालय रसुवाका प्रहरी प्रवक्ता प्रहरी निरीक्षक राजु शाहले जानकारी दिए।</p>\n<p>उता कैलाली कारागारबाट भागेका २२६ जना कैदीबन्दी कारागार फर्किएका छन् । गत भदौ २४ गते ‘जेनजी’ पुस्ताको प्रदर्शनका क्रममा कारगारबाट भागेका कैदीबन्दी फर्किएका हुन् । हालसम्म २७ महिला र १०० पुरुष कैदीबन्दी कारागार फर्र्किएका जिल्ला कारागार कार्यालयका प्रमुख चिरञ्जीवी सापकोटाले जानकारी दिए।</p>\n<p>फर्किएकामध्ये अधिकांश आफैँ सम्पर्कमा आएका र केहीलाई प्रहरीले टीकापुर क्षेत्रबाट पक्राउ गरी बुझाएको उल्लेख गर्दै उहाँले कैदीबन्दी फर्कने क्रम जारी रहेको बताए।</p>\n<p>कैलाली कारागारमा ५८ महिलासहित ६६७ जना कैदीबन्दी रहेका थिए । ‘जेनजी’ पुस्ताको प्रदर्शनका क्रममा ६६६ कैदीबन्दी भागेका कारागार प्रशासनले जनाएको छ । अझैँ ४४१ जना कैदीबन्दी कारागार बाहिर रहेका प्रमुख सापकोटाले जानकारी दिए। -रासस</p>",
  "content_text": "काठमाडौँ – जेनजी आन्दोलनको बहानामा बाहिर निस्केका कैदीबन्दीहरु धमाधक फर्किन थालेका छन्। देशभरका कारागारमा रहेका बन्दीहरु भदौ २४ गते भएको आन्दोलनको फाइदा उठाउँदै बाहिर निस्केका थिए। नख्खु जेलमा रहेका रास्वपा सभापति रवि लामिछानेलाई पार्टीका नेता तथा कार्यकर्ताहरुले बलजफ्ती बाहिर निकालेपछि देशैभर कारागार तोडेर बाहिरिने क्रम सुरु भएको थियो। हालसम्म लामिछानेसहित करिब ५ हजार कैदीबन्दी कारागारमा फर्किएका छन्। मकवानपुरको भीमफेदी गाउँपालिकास्थित क्षेत्रीय कारागार भीमफेदीलगायत विभिन्न कारागारबाट फरार भएकामध्ये बुधबार बिहानसम्म २२३ कैदीबन्दी कारागार फर्किएका छन्। भीमफेदी कारागारबाट भागेकामध्ये सुरक्षाकर्मीले १३० जना कैदीबन्दीलाई नियन्त्रण लिई कारागारमा पठाएको कारागारका प्रमुख सुवास पौडेलले जानकारी दिए। भागेकामध्ये ३६ जना कैदीबन्दी आफैँ कारागारको सम्पर्कमा आएका छन् । यही भदौ २४ गते राति १ बजेतिर भीमफेदी कारागारको पर्खाल भत्काएर ४४० कैदीबन्दी फरार भएका थिए । फरार कैदीबन्दीको खोजी गर्ने क्रममा भीमफेदी कारागारबाट फरार १३० जना र अन्य कारागारबाट फरार ६० जना गरी १०० जना कैदीबन्दीलाई प्रहरीले नियन्त्रणमा लिई कारागार पठाएको कारागारका प्रमुख पौडेलले जानकारी दिए। फाइल तस्बिर। फरार रहेका २७७ कैदीबन्दी खोजी कार्य तीव्र पारिएको जिल्ला प्रहरी कार्यालय मकवानपुरका प्रवक्ता प्रहरी नायब उपरीक्षक श्यामु अर्यालले बताए। यस्तै म्याग्दीमा कारागारबाट भागेका ६२ जना कैदीबन्दीलाई प्रहरीले कारागार फर्काएको छ । बेनी नगरपालिका–२ खबरामा रहेको म्याग्दी जिल्ला कारागारबाट गत भदौ २५ गते बिहान तोडफोड गरी ७६ जना कैदीबन्दी भागेका थिए । जिल्ला प्रहरी कार्यालय म्याग्दीका प्रहरी निरीक्षक सागर पौडेलले १४ जनाबाहेक सबै कारागार फर्काइएको जानकारी दिए। फरार कैदीबन्दीको खोजीमा प्रहरी टोली परिचालन भएको छ । कारागारबाट कैदी भगाउन सहयोग गर्ने पाँच जनालाई पनि प्रहरीले पक्राउ गरेर मुद्दा चलाएको छ। कारागार ऐन, २०७० बमोजिम बेनी नगरपालिका–२ खबराका २० वर्षीय अर्जुन जिसी, २६ वर्षीय डिलबहादुर सापकोटा, बेनपा–१ का २६ वर्षीय कृष्णबहादुर मगर, २७ वर्षीय सुनील थापामगर, ३१ वर्षीय सुशन थापामगर र १९ वर्षीय अभिषेक परियार प्रहरी हिरासतमा छन् । त्यस्तै रसुवा कारागारबाट फरार ९७ कैदीबन्दीमध्ये ९१ जना फर्किएका छन् । गत भदौ २५ गते कारागारबाट फरार भएका कैदीबन्दीमध्ये केहीलाई सुरक्षाकर्मीले घरबाट पक्राउ गरेका थिए भन केहीले आत्मसमर्पण गरेको जिल्ला प्रहरी कार्यालय रसुवाका प्रहरी प्रवक्ता प्रहरी निरीक्षक राजु शाहले जानकारी दिए। उता कैलाली कारागारबाट भागेका २२६ जना कैदीबन्दी कारागार फर्किएका छन् । गत भदौ २४ गते ‘जेनजी’ पुस्ताको प्रदर्शनका क्रममा कारगारबाट भागेका कैदीबन्दी फर्किएका हुन् । हालसम्म २७ महिला र १०० पुरुष कैदीबन्दी कारागार फर्र्किएका जिल्ला कारागार कार्यालयका प्रमुख चिरञ्जीवी सापकोटाले जानकारी दिए। फर्किएकामध्ये अधिकांश आफैँ सम्पर्कमा आएका र केहीलाई प्रहरीले टीकापुर क्षेत्रबाट पक्राउ गरी बुझाएको उल्लेख गर्दै उहाँले कैदीबन्दी फर्कने क्रम जारी रहेको बताए। कैलाली कारागारमा ५८ महिलासहित ६६७ जना कैदीबन्दी रहेका थिए । ‘जेनजी’ पुस्ताको प्रदर्शनका क्रममा ६६६ कैदीबन्दी भागेका कारागार प्रशासनले जनाएको छ । अझैँ ४४१ जना कैदीबन्दी कारागार बाहिर रहेका प्रमुख सापकोटाले जानकारी दिए। -रासस",
  "fetched_at": "2025-09-17T12:47:08.689840Z",
  "id": "cbafc2bcfd65ae8289ab5166e8ea10d81d5daeaedb3d828a3c95b09c107f4363",
  "images": [
    "https://assets.deshsanchar.com/wp-content/uploads/2023/09/21093857/Banke-Jail.jpg"
  ],
  "lang": "ne",
  "published_at": "2025-09-17T12:19:40Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "काठमाडौँ – जेनजी आन्दोलनको बहानामा बाहिर निस्केका कैदीबन्दीहरु धमाधक फर्किन...",
  "tags": null,
  "title": "रविको सिको गर्दै बाहिर निस्केका कैदीबन्दी धमाधम फर्किदै",
  "url": "https://deshsanchar.com/2025/09/17/1095043/",
  "version": 1
}