{
  "byline": "सन्देश श्रेष्ठ",
  "canonical_hash": "b5a5169fa86e7e274bdbe5b6fe4d79424c55daef1e70d05dd9099bccb5efbcee",
  "content_html": "<p><img alt=\"\" src=\"https://images.nagariknewscdn.com/2024/third-party/1758547394_Muvin_Pokhara.jpg\" /></p><p>कुनैबेला पोखराका ट्याक्सी व्यवसायी तथा चालक राईड सेयरिङको नाम पनि सुन्न चाहँदैनथे । राईड सेयरिङ व्यवसायी विरोधी हो भन्ने उनीहरुको बुझाई थियो । त्यहि भएर गण्डकी सरकारले राईड सेयरिङलाई मान्यता दिने निर्णय गर्दा उनीहरु आन्दोलनमासमेत होमिए ।  </p><p>नेपाल यातायात व्यवसायी राष्ट्रिय महासंघको आह्वानमा ५ दिने हड्ताल भएपछि सरकार ब्याक भएपछि मात्रै आन्दोलन रोकिएको थियो । त्यतिबेला राईड सेयरिङका कारण आफूहरुको रोजीरोटी गुम्नसक्ने भन्दै उनीहरु आक्रोस पोख्थे । त्यहि कारण उनीहरु राईड सेयरिङको विरोधीका रुपमा चित्रित भए । त्यतिमात्र होईन सिण्डिकेटधारीदेखि लुटेर खान पल्केको, ठग भन्ने आरोपसमेत खेप्नुपर्‍यो ।</p><p>तर समय बदलियो । हिजो राईड सेयरिङको विरोध गर्ने पोखराका ट्याक्सीहरु अब एप्सबाट चल्ने तयारीमा छन् । पोखराबाट नेपाली आईटी ईञ्जिनियरले स्वदेशी लगानीमा ‘मुभईन’ एप्स निर्माण गरेर सञ्चालनमा ल्याएपछि सोहि एप्सबाट पोखराका ट्याक्सीहरु सञ्चालनमा आउन लागेका हुन् ।  </p><p>‘मुभईन’ ट्याक्सी एप्स हो । यस एप्समा मुभईन नेपाल स्वयम, प्रमेश पराजुली, पोखरेली ट्याक्सी सेवा प्रालिलगायतको संयुक्त लगानीमा सञ्चालनमा आएको हो । अन्य राईड सेयरिङ ईनड्राईभ, पठाओलगायतका एप्सहरु विदेशीले सञ्चालनमा ल्याएको तर ‘मुभईन’ एप्स नेपाली आफैले विकास गरेको सञ्चालकको दाबी छ ।</p><p>यो राईड सेयरिङकै एप्सजस्तो भएपनि राईड सेयरिङ नै चाहिं होईन । यसमा सार्वजनिक सवारी साधनमात्र जोडिन पाउनेछन् । राईड सेयरिङकोजस्तो निजी कार र मोटरसाईकल भने यसमा जोडिन नपाउने ‘मुभईन’नेपालका प्रमुख कार्यकारी अधिकृत प्रमेश पराजुलीले बताए ।  </p><p>उनले भने,‘यो नितान्त सार्वजनिक सवारी साधन, त्यसमा पनि ट्याक्सी एप्स हो । त्यसैले यसमा ट्याक्सी मात्र जोडिएर सेवा दिन पाउँछन् ।’</p><p>‘मुभईन’ एप्सलाई पोखरेली ट्याक्सी सेवा प्रालिले अपनत्व लिएको छ । हालसम्म एक हजार भन्दा बढी ट्याक्सी ‘मुभईन’ एप्समा आबद्ध भइसकेको प्रालिका अध्यक्ष शोभाकान्त पौडेलले जानकारी दिए । ‘हिजो विदेशी एप्स भएकाले विरोध गरेका हौं’, उनले भने,‘आज नेपाली एप्सको विकास भयो । यसलाई हामीले अपनत्व लिएर जोडिएका हौं ।’  </p><p>उनले आफूहरुलाई प्रविधि विरोधीको रुपमा चित्रित गरिएको आपत्ति जनाए । ‘हिजो पनि हामी ‘हाउमच’को विरोधी थियौं’, उनले भने,‘तर यात्रुले नै हाउमच भनेर सोध्ने र सहमतिमा भाडा तोकेर जाने गर्थ्यौँ । आज पनि हामी हाउमच तोडिनुपर्छ भन्नेमै छौं ।’</p><p>नेपाल यातायात व्यवसायी राष्ट्रिय महासंघका ट्याक्सी वर्गीय संयोजक प्रकाशमणी तिवारीले हाउमच अब सँधैको लागि अन्त्य हुने उद्घोष गरे । ‘हिजो पनि हाउमच यात्रुले भनेका हुन्, हामीले भनेका होईनौं’, उनले भने, ‘सबैले कान खोलेर सुन्नुहोस्, अब एप्सबाटै सञ्चालन हुने भएपछि त्यो अन्त्य भएको छ ।’</p><p>नेपाल यातायात व्यवसायी राष्ट्रिय महासंघका बरिष्ठ उपाध्यक्ष पूण्यप्रसाद सिटौला (सरोज)ले सार्वजनिक यातायातले प्रविधिलाई स्वीकारेको प्रमाण पोखराले दिएको बताए ।</p><p>महासंघका अर्का बरिष्ठ उपाध्यक्ष ऐनकुमार साईले विदेशी राईड सेयरिङलाई गण्डकीका मुख्यमन्त्री सुरेन्द्रराज पाण्डेले जबरजस्ती चलाउन खोज्दा आफूहरु आन्दोलनमा उत्रिएको तर अहिले स्वदेशी एप्स आएकाले स्वीकारेर अगाडि बढेको बताए । ‘मुख्यमन्त्रीले पनि कसैलाई वचन दिएकाले होला जबरजस्ती लाद्न खोज्नुभयो’, उनले भने, ‘तर विदेशी भएकाले त्यसबेला हामीले स्वीकारेनौं, आज स्वदेशी एप्स आएकाले हाँसीखुसी स्वीकारेका छौं । हामी अब एप्सबाटै सञ्चालन हुन्छौं ।’</p><p>महासंघ गण्डकी प्रदेश संयोजक केदार पौडेलले विदेशी एप्सले ब्रह्मलुट मच्चाईरहँदा गण्डकी सरकार मुकदर्शक बनेको आरोप लगाए । ‘हिजो पनि हामीले नेपाली एप्स चाहियो भनेका थियौं’, उनले भने, ‘हिजो थिएन र मानेनौं, आज नेपाली एप्स आएकाले यसलाई प्रयोग गरेर जान्छौं ।’</p><p>एवन ग्रेटर नेपाल यातायात प्रालिका अध्यक्ष अर्जुन पौडेलले आफूहरु प्रविधिमैत्री सेवाकै पक्षमा रहेको बताए । तर लगानी सुरक्षा पहिलो शर्त भएकाले त्यसतर्फ ध्यान दिन आग्रह गरे ।</p>",
  "content_text": "कुनैबेला पोखराका ट्याक्सी व्यवसायी तथा चालक राईड सेयरिङको नाम पनि सुन्न चाहँदैनथे । राईड सेयरिङ व्यवसायी विरोधी हो भन्ने उनीहरुको बुझाई थियो । त्यहि भएर गण्डकी सरकारले राईड सेयरिङलाई मान्यता दिने निर्णय गर्दा उनीहरु आन्दोलनमासमेत होमिए । नेपाल यातायात व्यवसायी राष्ट्रिय महासंघको आह्वानमा ५ दिने हड्ताल भएपछि सरकार ब्याक भएपछि मात्रै आन्दोलन रोकिएको थियो । त्यतिबेला राईड सेयरिङका कारण आफूहरुको रोजीरोटी गुम्नसक्ने भन्दै उनीहरु आक्रोस पोख्थे । त्यहि कारण उनीहरु राईड सेयरिङको विरोधीका रुपमा चित्रित भए । त्यतिमात्र होईन सिण्डिकेटधारीदेखि लुटेर खान पल्केको, ठग भन्ने आरोपसमेत खेप्नुपर्‍यो । तर समय बदलियो । हिजो राईड सेयरिङको विरोध गर्ने पोखराका ट्याक्सीहरु अब एप्सबाट चल्ने तयारीमा छन् । पोखराबाट नेपाली आईटी ईञ्जिनियरले स्वदेशी लगानीमा ‘मुभईन’ एप्स निर्माण गरेर सञ्चालनमा ल्याएपछि सोहि एप्सबाट पोखराका ट्याक्सीहरु सञ्चालनमा आउन लागेका हुन् । ‘मुभईन’ ट्याक्सी एप्स हो । यस एप्समा मुभईन नेपाल स्वयम, प्रमेश पराजुली, पोखरेली ट्याक्सी सेवा प्रालिलगायतको संयुक्त लगानीमा सञ्चालनमा आएको हो । अन्य राईड सेयरिङ ईनड्राईभ, पठाओलगायतका एप्सहरु विदेशीले सञ्चालनमा ल्याएको तर ‘मुभईन’ एप्स नेपाली आफैले विकास गरेको सञ्चालकको दाबी छ । यो राईड सेयरिङकै एप्सजस्तो भएपनि राईड सेयरिङ नै चाहिं होईन । यसमा सार्वजनिक सवारी साधनमात्र जोडिन पाउनेछन् । राईड सेयरिङकोजस्तो निजी कार र मोटरसाईकल भने यसमा जोडिन नपाउने ‘मुभईन’नेपालका प्रमुख कार्यकारी अधिकृत प्रमेश पराजुलीले बताए । उनले भने,‘यो नितान्त सार्वजनिक सवारी साधन, त्यसमा पनि ट्याक्सी एप्स हो । त्यसैले यसमा ट्याक्सी मात्र जोडिएर सेवा दिन पाउँछन् ।’ ‘मुभईन’ एप्सलाई पोखरेली ट्याक्सी सेवा प्रालिले अपनत्व लिएको छ । हालसम्म एक हजार भन्दा बढी ट्याक्सी ‘मुभईन’ एप्समा आबद्ध भइसकेको प्रालिका अध्यक्ष शोभाकान्त पौडेलले जानकारी दिए । ‘हिजो विदेशी एप्स भएकाले विरोध गरेका हौं’, उनले भने,‘आज नेपाली एप्सको विकास भयो । यसलाई हामीले अपनत्व लिएर जोडिएका हौं ।’ उनले आफूहरुलाई प्रविधि विरोधीको रुपमा चित्रित गरिएको आपत्ति जनाए । ‘हिजो पनि हामी ‘हाउमच’को विरोधी थियौं’, उनले भने,‘तर यात्रुले नै हाउमच भनेर सोध्ने र सहमतिमा भाडा तोकेर जाने गर्थ्यौँ । आज पनि हामी हाउमच तोडिनुपर्छ भन्नेमै छौं ।’ नेपाल यातायात व्यवसायी राष्ट्रिय महासंघका ट्याक्सी वर्गीय संयोजक प्रकाशमणी तिवारीले हाउमच अब सँधैको लागि अन्त्य हुने उद्घोष गरे । ‘हिजो पनि हाउमच यात्रुले भनेका हुन्, हामीले भनेका होईनौं’, उनले भने, ‘सबैले कान खोलेर सुन्नुहोस्, अब एप्सबाटै सञ्चालन हुने भएपछि त्यो अन्त्य भएको छ ।’ नेपाल यातायात व्यवसायी राष्ट्रिय महासंघका बरिष्ठ उपाध्यक्ष पूण्यप्रसाद सिटौला (सरोज)ले सार्वजनिक यातायातले प्रविधिलाई स्वीकारेको प्रमाण पोखराले दिएको बताए । महासंघका अर्का बरिष्ठ उपाध्यक्ष ऐनकुमार साईले विदेशी राईड सेयरिङलाई गण्डकीका मुख्यमन्त्री सुरेन्द्रराज पाण्डेले जबरजस्ती चलाउन खोज्दा आफूहरु आन्दोलनमा उत्रिएको तर अहिले स्वदेशी एप्स आएकाले स्वीकारेर अगाडि बढेको बताए । ‘मुख्यमन्त्रीले पनि कसैलाई वचन दिएकाले होला जबरजस्ती लाद्न खोज्नुभयो’, उनले भने, ‘तर विदेशी भएकाले त्यसबेला हामीले स्वीकारेनौं, आज स्वदेशी एप्स आएकाले हाँसीखुसी स्वीकारेका छौं । हामी अब एप्सबाटै सञ्चालन हुन्छौं ।’ महासंघ गण्डकी प्रदेश संयोजक केदार पौडेलले विदेशी एप्सले ब्रह्मलुट मच्चाईरहँदा गण्डकी सरकार मुकदर्शक बनेको आरोप लगाए । ‘हिजो पनि हामीले नेपाली एप्स चाहियो भनेका थियौं’, उनले भने, ‘हिजो थिएन र मानेनौं, आज नेपाली एप्स आएकाले यसलाई प्रयोग गरेर जान्छौं ।’ एवन ग्रेटर नेपाल यातायात प्रालिका अध्यक्ष अर्जुन पौडेलले आफूहरु प्रविधिमैत्री सेवाकै पक्षमा रहेको बताए । तर लगानी सुरक्षा पहिलो शर्त भएकाले त्यसतर्फ ध्यान दिन आग्रह गरे ।",
  "fetched_at": "2025-09-22T13:31:45.301228Z",
  "id": "cbed82a9c52e88532d141b3c3c871579ce12ef54342890951278f189ce84fb36",
  "images": [
    "https://images.nagariknewscdn.com/2024/third-party/1758547394_Muvin_Pokhara.jpg"
  ],
  "lang": "ne",
  "published_at": "2025-09-22T13:23:38Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "पोखराबाट नेपाली आईटी ईञ्जिनियरले स्वदेशी लगानीमा ‘मुभईन’ एप्स निर्माण गरेर सञ्चालनमा ल्याएपछि सोहि एप्सबाट पोखराका ट्याक्सीहरु सञ्चालनमा आउन लागेका हुन् ।...",
  "tags": null,
  "title": "अब पोखराका ट्याक्सी ‘मुभईन’ एप्सबाट चल्ने",
  "url": "https://nagariknews.nagariknetwork.com/social-affairs/now-pokhara-s-taxis-will-operate-through-the-movein-app-18-84.html",
  "version": 1
}