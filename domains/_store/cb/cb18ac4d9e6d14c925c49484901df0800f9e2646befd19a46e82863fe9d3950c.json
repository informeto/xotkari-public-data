{
  "byline": "राजधानी समाचारदाता",
  "canonical_hash": "b4c09573b6e56701cbd92f261515b8a026c75ada855785e10301ed91f49038fd",
  "content_html": "<img alt=\"\" class=\"attachment-full size-full wp-post-image\" height=\"385\" src=\"https://rajdhanidaily.com/wp-content/uploads/2025/09/aamir-and-dadasaheb.jpg\" style=\"float: left; margin: 0 15px 15px 0;\" width=\"670\" />\n<p>मुम्बई । बलिउड अभिनेता आमिर खानले भारतीय चलचित्रका पिता एवम् पहिलो निर्माता निर्देशक दादासाहेब फाल्केको जीवनीमा आधारित बायोपिक चलचित्रमा काम गर्न पाउनु आफ्नो लागि चुनौतीसँग ठुलो अवसर पनि भएको बताएका छन् । अब भने आफूले यो चलचित्रलाई पूर्ण रूपमा समय दिने पनि आमिरले बताएका छन् ।</p>\n\n\n\n<p>हालै मात्र आमिरको पछिल्लो चलचित्र ‘सितारे जमिन पर’ रिलिज भएको थियो । यो चलचित्रको प्रदर्शन नसकिएसम्म आफूले अरू चलचित्रलाई समय दिन नसक्ने उनले बताएका थिए । ‘सितारे जमिन पर’ले भारतीय बक्स अफिसमा २६६ करोड रुपैयाँ कमाएको छ । यो चलचित्रको सफलताले खुसी भएका आमिर अहिले दावासाहेब फाल्केको बायोपिकमा जोडिएका छन् ।</p>\n\n\n\n<p>विगतको भन्दा फरक काम लिएर यस पटक आफू ठुलो पर्दामा आउन लागेको आमिरले बताएका छन् । यो चलचित्रलाई बलिउडका प्रसिद्ध निर्देशक एवम् निर्माता राजकुमार हिरानीले बनाउँदै छन् । आमिर खान र राजकुमार ११ वर्षपछि चलचित्रमा फेरी जोडिएका हुन् । यी दुवै भारतीय चलचित्रका पिता भनेर चिनिएका दादा साहेब फाल्केको जीवनलाई उत्कृष्ट रूपमा पर्दामा उतार्ने बताउँछन् ।</p>\n\n\n\n<p>यो चलचित्रको आधिकारिक घोषणा केही समय अघि नै गरिएको थियो । तर अभिनेता आमिर खानले चलचित्र ‘सितारे जमिन पर’को प्रदर्शनसम्मको लागि आफूलाई समय दिन राजकुमारलाई आग्रह गरेका थिए । सोही कारण यो चलचित्रको काम बल्ल सुरु भएको हो ।</p>\n\n\n\n<p>अहिले आमिर यो चलचित्रको स्क्रिप्टमा छन् । अब अक्टोबरबाट उनले दादासाहेब फाल्केको चरित्रको पूर्व तयारी गर्नेछन् । नयाँ वर्ष २०२६ को अवसर पारेर आगामी जनवरीबाट यो चलचित्रको छायांकन सुरु गरिने भएको छ । चलचित्र बायोपिक जनराको भएकाले यसलाई जाडो, गर्मी र बर्सात गरेर तीन वटा मौसममा छायांकन गरिने भएको छ ।</p>\n\n\n\n<p>यसको धेरै जसो छायांकन मुम्बईको फिल्म सिटीमा सेट लगाएर गर्ने तयारी हुँदै छ । दादासाहेब फाल्केले मुम्बईको दादरमा रहेको मथुरा भवनदेखि नासिकसम्म बसोबास गरेका थिए । यी सबै ठाउँको सेट स्टुडियोमा लगाइने भएको छ । नोभेम्बरबाटै सेट निर्माण तयारी गरिने निर्माण पक्षले जनाएको छ । केही दृश्य भने सेट बाहिर फाल्के जोडिएका अन्य स्थानमा पनि खिचिने भएको छ ।</p>\n\n\n\n<p>यहाँसम्मकी आमिर खानको दादासाहेब फाल्के ‘लुक्स’ सार्वजनिक नहोस् भनेर छायांकन स्थलमा निकै कडाइ गरिने भएको छ । दादासाहेब फाल्केको १५७ औं जन्म जयन्तीको अवसर पारेर यो बायोपिक चलचित्रलाई ३० अप्रिल २०२७ मा रिलिज गर्ने तय भएको छ ।</p>\n\n\n\n<p>आमिर खान र राजकुमारको जोडीले यस अघि सन २००९ मा सुपर हिट चलचित्र ‘३ इडियट्स’ र सन २०१४ मा ब्लक बस्टर चलचित्र ‘पीके’ मा सँगै काम गरेका थिए । यसपछि यो जोडी दादासाहेब फाल्केको बायोपिकमा जोडिएका हुन् ।</p>\n<p>The post <a href=\"https://rajdhanidaily.com/id/121926/\" rel=\"nofollow\">आमिरलाई दादासाहेब फाल्के ठूलो अवसर</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "मुम्बई । बलिउड अभिनेता आमिर खानले भारतीय चलचित्रका पिता एवम् पहिलो निर्माता निर्देशक दादासाहेब फाल्केको जीवनीमा आधारित बायोपिक चलचित्रमा काम गर्न पाउनु आफ्नो लागि चुनौतीसँग ठुलो अवसर पनि भएको बताएका छन् । अब भने आफूले यो चलचित्रलाई पूर्ण रूपमा समय दिने पनि आमिरले बताएका छन् । हालै मात्र आमिरको पछिल्लो चलचित्र ‘सितारे जमिन पर’ रिलिज भएको थियो । यो चलचित्रको प्रदर्शन नसकिएसम्म आफूले अरू चलचित्रलाई समय दिन नसक्ने उनले बताएका थिए । ‘सितारे जमिन पर’ले भारतीय बक्स अफिसमा २६६ करोड रुपैयाँ कमाएको छ । यो चलचित्रको सफलताले खुसी भएका आमिर अहिले दावासाहेब फाल्केको बायोपिकमा जोडिएका छन् । विगतको भन्दा फरक काम लिएर यस पटक आफू ठुलो पर्दामा आउन लागेको आमिरले बताएका छन् । यो चलचित्रलाई बलिउडका प्रसिद्ध निर्देशक एवम् निर्माता राजकुमार हिरानीले बनाउँदै छन् । आमिर खान र राजकुमार ११ वर्षपछि चलचित्रमा फेरी जोडिएका हुन् । यी दुवै भारतीय चलचित्रका पिता भनेर चिनिएका दादा साहेब फाल्केको जीवनलाई उत्कृष्ट रूपमा पर्दामा उतार्ने बताउँछन् । यो चलचित्रको आधिकारिक घोषणा केही समय अघि नै गरिएको थियो । तर अभिनेता आमिर खानले चलचित्र ‘सितारे जमिन पर’को प्रदर्शनसम्मको लागि आफूलाई समय दिन राजकुमारलाई आग्रह गरेका थिए । सोही कारण यो चलचित्रको काम बल्ल सुरु भएको हो । अहिले आमिर यो चलचित्रको स्क्रिप्टमा छन् । अब अक्टोबरबाट उनले दादासाहेब फाल्केको चरित्रको पूर्व तयारी गर्नेछन् । नयाँ वर्ष २०२६ को अवसर पारेर आगामी जनवरीबाट यो चलचित्रको छायांकन सुरु गरिने भएको छ । चलचित्र बायोपिक जनराको भएकाले यसलाई जाडो, गर्मी र बर्सात गरेर तीन वटा मौसममा छायांकन गरिने भएको छ । यसको धेरै जसो छायांकन मुम्बईको फिल्म सिटीमा सेट लगाएर गर्ने तयारी हुँदै छ । दादासाहेब फाल्केले मुम्बईको दादरमा रहेको मथुरा भवनदेखि नासिकसम्म बसोबास गरेका थिए । यी सबै ठाउँको सेट स्टुडियोमा लगाइने भएको छ । नोभेम्बरबाटै सेट निर्माण तयारी गरिने निर्माण पक्षले जनाएको छ । केही दृश्य भने सेट बाहिर फाल्के जोडिएका अन्य स्थानमा पनि खिचिने भएको छ । यहाँसम्मकी आमिर खानको दादासाहेब फाल्के ‘लुक्स’ सार्वजनिक नहोस् भनेर छायांकन स्थलमा निकै कडाइ गरिने भएको छ । दादासाहेब फाल्केको १५७ औं जन्म जयन्तीको अवसर पारेर यो बायोपिक चलचित्रलाई ३० अप्रिल २०२७ मा रिलिज गर्ने तय भएको छ । आमिर खान र राजकुमारको जोडीले यस अघि सन २००९ मा सुपर हिट चलचित्र ‘३ इडियट्स’ र सन २०१४ मा ब्लक बस्टर चलचित्र ‘पीके’ मा सँगै काम गरेका थिए । यसपछि यो जोडी दादासाहेब फाल्केको बायोपिकमा जोडिएका हुन् । The post आमिरलाई दादासाहेब फाल्के ठूलो अवसर appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-16T08:30:51.771447Z",
  "id": "cb18ac4d9e6d14c925c49484901df0800f9e2646befd19a46e82863fe9d3950c",
  "images": [
    "https://rajdhanidaily.com/wp-content/uploads/2025/09/aamir-and-dadasaheb.jpg"
  ],
  "lang": "ne",
  "published_at": "2025-09-16T08:00:26Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"385\" src=\"https://rajdhanidaily.com/wp-content/uploads/2025/09/aamir-and-dadasaheb.jpg\" style=\"float: left; margin: 0 15px 15px 0;\" width=\"670\" />मुम्बई । बलिउड अभिनेता आमिर खानले भारतीय चलचित्रका पिता एवम् पहिलो निर्माता निर्देशक दादासाहेब फाल्केको जीवनीमा आधारित बायोपिक चलचित्रमा काम गर्न पाउनु आफ्नो लागि चुनौतीसँग ठुलो अवसर पनि भएको बताएका छन् । अब भने आफूले यो चलचित्रलाई पूर्ण रूपमा समय दिने पनि आमिरले बताएका छन् । हालै मात्र आमिरको पछिल्लो चलचित्र ‘सितारे जमिन पर’ रिलिज [&#8230;]</p>\n<p>The post <a href=\"https://rajdhanidaily.com/id/121926/\" rel=\"nofollow\">आमिरलाई दादासाहेब फाल्के ठूलो अवसर</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "आमिरलाई दादासाहेब फाल्के ठूलो अवसर",
  "url": "https://rajdhanidaily.com/id/121926/",
  "version": 1
}