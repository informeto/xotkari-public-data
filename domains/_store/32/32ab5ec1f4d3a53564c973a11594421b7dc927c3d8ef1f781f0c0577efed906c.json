{
  "byline": "नागरिक",
  "canonical_hash": "7f1514ce96b661e33aacc5ddd2f7df51f1abc3831fcfe52986bc5de366d5a5c0",
  "content_html": "<p><img alt=\"\" src=\"https://images.nagariknewscdn.com/2025/third-party/1756826014_Rastriya%20Sava.jpg\" /></p><p>संघीय संसद् भवन जेनजी आन्दोलनका क्रममा ध्वस्त बनेपछि राष्ट्रिय सभाको बैठक सिंहदरबारमा बस्ने भएको छ । प्रतिनिधिसभा विघटन भएपनि राष्ट्रिय सभा भने कायम छ । राष्ट्रिय सभाको बैठक सिंहदरबारस्थित पुरानो बैठक हलमा बस्ने व्यवस्था गर्न लागिएको संसद् सचिवालयले जनाएको छ ।  </p><p>राष्ट्रिय सभामा सबै सामग्री जलेकाले त्यहाँ बस्न सम्भव नभएको बताउँदै संसद सचिवालयका एक कर्मचारीले तत्काल अन्य हल उपलब्ध हुने सम्भावना नभएपछि सिंहदरबारमा पहिला बस्ने गरेको हलमा बस्ने व्यवस्था गरिएको बताए ।  </p><p>२०४८ देखि २०६३ सालको पुनर्स्थापित संसद्सम्म सोही हलमा राष्ट्रिय सभाको बैठक बसेको थियो ।  </p><p>अन्तरिम संविधान २०६३ जारी भएपछि एक एकसदनात्मक व्यवस्थाका कारण राष्ट्रियसभा बैठक बस्ने ठाउँमा संसदीय समितिका बैठक बस्ने गर्दथे । राष्ट्रिय सभा र प्रतिनिधिसभा नयाँ बानेश्वरमा रहेको अन्तर्राष्ट्रिय सम्मेलन केन्द्रमा सरेपछि यो हलमा प्रतिनिधिसभाको कृषि, सहकारी तथा प्राकृतिक स्रोत समितिको बैठक बस्दै आएको थियो ।  </p><p>भदौं २३ र २४ गतेको जेनजी आन्दोलनका कारण राष्ट्रिय सभाको बैठक अनिश्चितकालका लागि स्थगित छ । सचिवालयका कर्मचारीका अनुसार, बैठकस्थल तयार भएपछि अवस्था हेरेर राष्ट्रिय सभाको बैठक बोलाउने तयारी छ ।</p>",
  "content_text": "संघीय संसद् भवन जेनजी आन्दोलनका क्रममा ध्वस्त बनेपछि राष्ट्रिय सभाको बैठक सिंहदरबारमा बस्ने भएको छ । प्रतिनिधिसभा विघटन भएपनि राष्ट्रिय सभा भने कायम छ । राष्ट्रिय सभाको बैठक सिंहदरबारस्थित पुरानो बैठक हलमा बस्ने व्यवस्था गर्न लागिएको संसद् सचिवालयले जनाएको छ । राष्ट्रिय सभामा सबै सामग्री जलेकाले त्यहाँ बस्न सम्भव नभएको बताउँदै संसद सचिवालयका एक कर्मचारीले तत्काल अन्य हल उपलब्ध हुने सम्भावना नभएपछि सिंहदरबारमा पहिला बस्ने गरेको हलमा बस्ने व्यवस्था गरिएको बताए । २०४८ देखि २०६३ सालको पुनर्स्थापित संसद्सम्म सोही हलमा राष्ट्रिय सभाको बैठक बसेको थियो । अन्तरिम संविधान २०६३ जारी भएपछि एक एकसदनात्मक व्यवस्थाका कारण राष्ट्रियसभा बैठक बस्ने ठाउँमा संसदीय समितिका बैठक बस्ने गर्दथे । राष्ट्रिय सभा र प्रतिनिधिसभा नयाँ बानेश्वरमा रहेको अन्तर्राष्ट्रिय सम्मेलन केन्द्रमा सरेपछि यो हलमा प्रतिनिधिसभाको कृषि, सहकारी तथा प्राकृतिक स्रोत समितिको बैठक बस्दै आएको थियो । भदौं २३ र २४ गतेको जेनजी आन्दोलनका कारण राष्ट्रिय सभाको बैठक अनिश्चितकालका लागि स्थगित छ । सचिवालयका कर्मचारीका अनुसार, बैठकस्थल तयार भएपछि अवस्था हेरेर राष्ट्रिय सभाको बैठक बोलाउने तयारी छ ।",
  "fetched_at": "2025-09-15T14:22:43.693505Z",
  "id": "32ab5ec1f4d3a53564c973a11594421b7dc927c3d8ef1f781f0c0577efed906c",
  "images": [
    "https://images.nagariknewscdn.com/2025/third-party/1756826014_Rastriya%20Sava.jpg"
  ],
  "lang": "ne",
  "published_at": "2025-09-15T14:09:45Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "भदौं २३ र २४ गतेको जेनजी आन्दोलनका कारण राष्ट्रिय सभाको बैठक अनिश्चितकालका लागि स्थगित छ ।",
  "tags": null,
  "title": "राष्ट्रियसभा सिंहदरबार सर्ने, १९ वर्षअघिको ग्यालरी तयार गरिने",
  "url": "https://nagariknews.nagariknetwork.com/politics/national-assembly-to-move-to-singha-durbar-gallery-from-19-years-ago-to-be-restored-21-76.html",
  "version": 1
}