{
  "byline": "न्युज अफ नेपाल",
  "canonical_hash": "867b50768a2f15344a5701571aaf1072ac36ae6b139fd500d2951c1da0d12e90",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/bangaladesh-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>दुबई, (एजेन्सी)</strong></p>\n\n\n\n<p>बंगलादेशले एसीसी टी–२० एसिया कपमा अफगानिस्तानमाथि ८ रनले पन्छाउँदैं सुपर फोरको आस बाँकी राखेको छ । १ सय ५५ रनको लक्ष्यको जवाफमा अफगानिस्तान १ सय ४६ रनमा अल आउट भएपछि बंगलादेशले जित निकालेको हो ।</p>\n\n\n\n<p>अफगानिस्तानलाई अन्तिम १२ बलमा २७ रन चाहिँदा अनुभवी बलर मुश्ताफिजुर रहमान १९ औं ओभर बलिंग गर्न आएका थिए । राशिद खानले पहिलो बलमा चौका हानेपनि दोस्रो बलमा तस्किन अहमदबाट राशिद खानलाई २० रनमा क्याच गराए । यही नै अफगानिस्तानको हार कोरिएको थियो । बंगलादेशका मुश्ताफिजुर रहमानले सर्वाधिक ३, रिसाद हसन, नासुम अहमद र तस्किन अहमदले २–२ विकेट लिए ।</p>\n\n\n\n<p>त्यसअघि आबुधावीमा टस जितेर पहिला ब्याटिङ रोजेको बंगलादेशले निर्धारित २० ओभरमा ५ विकेट गुमाउदै १ सय ५४ रन बनाएको थियो । बंगलादेशका ओपनर तान्जिद हसनले सर्वाधिक ५२ रन बनाए । अर्का ओपनर सैफ हसनले ३० रन बनाए ।</p>\n\n\n\n<p>तान्जिद र सैफले ६.४ ओभरमै ६३ रनको साझेदारी गरेका थिए । तर पावरप्लेपछी अफगानिस्तानको स्पिनसामु भने राम्रो प्रदर्शन गर्न सकेन । अफगानिस्तानका राशिद खान र नुर अहमदले २–२ विकेट लिए ।</p>\n\n\n\n<p>समूह बी मा श्रीलंका, बंगलादेश र अफगानिस्तान तीनै टोलीको सुपर फोरमा पुग्ने मौका बराबर छ । श्रीलंका २ खेलमा ४ अंकका साथ शीर्ष स्थानमा छ । श्रीलंकाले अन्तिम खेल बिहीबार अफगानिस्तानसँग खेल्नेछ ।</p>\n\n\n\n<p>उक्त खेलमा श्रीलंका विजयी भएमा अपराजित रहँदै समूह विजेताको रुपमा सुपर फोरमा पुग्नेछ । श्रीलंका विजयी हुँदा बंगलादेश पनि ४ अंकका साथ सुपर फोरमा पुग्नेछ । तर, अफगानिस्तान विजयी भएमा भने श्रीलंका, बंगलादेश र अफगानिस्तानको समान ४–४ अंक हुनेछ । यो अवस्थामा नेटरनरेटमा माथि रहने दुई टोली सुपर फोरमा पुग्नेछन् । समूह ए बाट भारत लगातार दुई जितका साथ सुपर फोरमा पुगि सकेको छ ।</p>",
  "content_text": "दुबई, (एजेन्सी) बंगलादेशले एसीसी टी–२० एसिया कपमा अफगानिस्तानमाथि ८ रनले पन्छाउँदैं सुपर फोरको आस बाँकी राखेको छ । १ सय ५५ रनको लक्ष्यको जवाफमा अफगानिस्तान १ सय ४६ रनमा अल आउट भएपछि बंगलादेशले जित निकालेको हो । अफगानिस्तानलाई अन्तिम १२ बलमा २७ रन चाहिँदा अनुभवी बलर मुश्ताफिजुर रहमान १९ औं ओभर बलिंग गर्न आएका थिए । राशिद खानले पहिलो बलमा चौका हानेपनि दोस्रो बलमा तस्किन अहमदबाट राशिद खानलाई २० रनमा क्याच गराए । यही नै अफगानिस्तानको हार कोरिएको थियो । बंगलादेशका मुश्ताफिजुर रहमानले सर्वाधिक ३, रिसाद हसन, नासुम अहमद र तस्किन अहमदले २–२ विकेट लिए । त्यसअघि आबुधावीमा टस जितेर पहिला ब्याटिङ रोजेको बंगलादेशले निर्धारित २० ओभरमा ५ विकेट गुमाउदै १ सय ५४ रन बनाएको थियो । बंगलादेशका ओपनर तान्जिद हसनले सर्वाधिक ५२ रन बनाए । अर्का ओपनर सैफ हसनले ३० रन बनाए । तान्जिद र सैफले ६.४ ओभरमै ६३ रनको साझेदारी गरेका थिए । तर पावरप्लेपछी अफगानिस्तानको स्पिनसामु भने राम्रो प्रदर्शन गर्न सकेन । अफगानिस्तानका राशिद खान र नुर अहमदले २–२ विकेट लिए । समूह बी मा श्रीलंका, बंगलादेश र अफगानिस्तान तीनै टोलीको सुपर फोरमा पुग्ने मौका बराबर छ । श्रीलंका २ खेलमा ४ अंकका साथ शीर्ष स्थानमा छ । श्रीलंकाले अन्तिम खेल बिहीबार अफगानिस्तानसँग खेल्नेछ । उक्त खेलमा श्रीलंका विजयी भएमा अपराजित रहँदै समूह विजेताको रुपमा सुपर फोरमा पुग्नेछ । श्रीलंका विजयी हुँदा बंगलादेश पनि ४ अंकका साथ सुपर फोरमा पुग्नेछ । तर, अफगानिस्तान विजयी भएमा भने श्रीलंका, बंगलादेश र अफगानिस्तानको समान ४–४ अंक हुनेछ । यो अवस्थामा नेटरनरेटमा माथि रहने दुई टोली सुपर फोरमा पुग्नेछन् । समूह ए बाट भारत लगातार दुई जितका साथ सुपर फोरमा पुगि सकेको छ ।",
  "fetched_at": "2025-09-17T16:47:58.937034Z",
  "id": "3286b8eab58a5c034566b507aa7805d82abd09c70b09053bf1eeef15239aedae",
  "images": [
    "https://newsofnepal.com/wp-content/uploads/2025/09/bangaladesh-150x150.jpg"
  ],
  "lang": "ne",
  "published_at": "2025-09-17T16:28:48Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/bangaladesh-150x150.jpg\" style=\"display: block; margin-bottom: 5px; clear: both;\" width=\"150\" />दुबई, (एजेन्सी) बंगलादेशले एसीसी टी–२० एसिया कपमा अफगानिस्तानमाथि ८ रनले पन्छाउँदैं सुपर फोरको आस बाँकी राखेको छ । १ सय ५५ रनको लक्ष्यको जवाफमा अफगानिस्तान १ सय ४६ रनमा अल आउट भएपछि बंगलादेशले जित निकालेको हो । अफगानिस्तानलाई अन्तिम १२ बलमा २७ रन चाहिँदा अनुभवी बलर मुश्ताफिजुर रहमान १९ औं ओभर बलिंग गर्न आएका थिए [&#8230;]",
  "tags": null,
  "title": "बंगलादेशको सुपर फोरको आस बाँकी",
  "url": "https://newsofnepal.com/2025/09/17/731847/",
  "version": 1
}