{
  "byline": "दिलीप पौडेल",
  "canonical_hash": "969d0ceabc0ed895ad3f6a0ba15c71cb9af2db629dcad76bf50e23b4a9378ee5",
  "content_html": "<p><img alt=\"\" src=\"https://images.nagariknewscdn.com/2025/third-party/1758084187_kho%2052.jpg\" /></p><p>जेन-जी आन्दोलनको क्रममा सरकारी संरचना मात्र नभएर उद्योगी व्यवसायीमाथि आक्रमण भएपछि निजी क्षेत्र त्रसित छ। भौतिक क्षति मात्र नभएर मनोबल गुमाएको निजी क्षेत्रलाई अर्थमन्त्री रामेश्वर खनालले ढाडस दिएका छन्। क्षति व्यहोरे पनि मुलुकको अर्थतन्त्रलाई सही दिशामा अघि बढाउन र पुनर्निर्माणमा सहकार्य गर्न उद्योगी, व्यवसायी तत्पर रहेको प्रतिवद्धता जनाएका छन्।</p><p>मुलुकको अर्थतन्त्र निजी क्षेत्रले तिर्ने राजस्वबाट सञ्चालन भएको हुन्छ । करदातालाई बिच्काउन हुँदैन भन्ने मान्यता रहेका अर्थमन्त्री खनालले पदभार ग्रहण गरेको भोलिपल्ट नै मंगलबार आन्दोलनकारीले तोडफोड गरेका निजी क्षेत्रका संरचनाको अवलोकन गरे। खनालले सबैभन्दा धेरै क्षति भएको भाटभटेनी सुपरमार्केटकदेखि सवारी साधन बिक्रीको हब मानिने थापाथली क्षेत्रमा सवारी साधनका सोरुमहरूको निरीक्षण गरे।</p><p>खनालले मंगलबार नै निजी क्षेत्रका छाता संस्थाका प्रतिनिधिसँग भेटे। अर्थमन्त्री खनालले निजी क्षेत्रको साथमा सरकार रहेको भन्दै ढाडस दिए। मुलुकको अर्थतन्त्र सुधारका लागि निजी क्षेत्र लिएर अघि बढ्ने बताए। अर्थमन्त्री खनालले एकीकृत व्यवसाय पुनरुत्थान योजना ल्याउन लागेको जानकारी दिए। कर नीति तथा मौद्रिक नीतिबाट दिन सकिने सहुलियतका लागि सरकार सकरात्मक रहेको बताए।</p><p>उनले निजी क्षेत्रको माग अनुसार तत्काल राजस्व विवरण बुझाउने समय एक महिना थप गर्ने निर्णयसमेत गरेको बताए। ‘अहिले कर बुझाउने समय थप गरेका छौं,’ खनालले भने, ‘क्षमताले भ्याएसम्म निजी क्षेत्रलाई सहुलियत दिनेछौं।’</p><p>व्यवसायीलाई छलफलका क्रममा चालु पुँजी कर्जा मार्गदर्शन कम्तीमा दुई वर्ष स्थगन लगायतका वित्तीय सहुलियत तत्काल दिन सकिने तर्फ व्यवसायीहरूले अर्थमन्त्री खनालको ध्यानाकर्षण गराएका थिए। अर्थतन्त्रको पुनर्निर्माण नवनिर्माण र पुनरोत्थानमा निजी क्षेत्रले सरकारसँग हरदम सहकार्य गर्ने जनाएको छ।</p><p>आन्दोलनका क्रममा धेरै सवारी साधनमा पनि तोडफोड भएको छ। आन्दोलनबाट भएका लस र डयामेजको तथ्यांक संकलन गरी समुचित कदम चालिने अर्थमन्त्री खनालले बताए। ‘बैंक र फाइनान्सबाट प्रदान गर्न सकिने सुविधाहरू प्रदान गरिनेछ,’ खनालले भने, ‘केके सुविधा दिन सकिन्छ त्यसका लागि सरकारले आवश्यक कदम चाल्छ।’</p><p>खनाललाई भेट्न निजी क्षेत्रका छाता संस्था नेपाल उद्योग वाणिज्य महासंघ, नेपाल उद्योग परिसंघ, नेपाल चेम्बर अफ कमर्स, नाडा अटोमोबाइल एसोसिएसन, चौधरी ग्रुप, भाटभटेनी सुपरमार्केटका प्रमुख तथा प्रतिनिधि पुगेका थिए। जेनजी आन्दोलनका क्रममा भएको क्षतिको आंकलन गरी पुनर्निर्माणका लागि सरकारले कोष समेत खडा गरेकाले साथ दिन खनालले आग्रह गरे।</p><p>अर्थतन्त्र पुनःस्थापना र सुशासन कायम गर्न निजी क्षेत्र र सरकारबीच निरन्तर संवाद संयन्त्र निर्माण गर्न, व्यवसायीलाई आत्मविश्वासका साथ खुला रूपमा व्यवसाय गर्न सक्ने वातावरणको सुनिश्चितता गर्न नेपाल उद्योग वाणिज्य महासंघका अध्यक्ष चन्द्र ढकालले आग्रह गरे। ‘आन्दोलनमा प्रभावित व्यवसायीलाई कर्जाको पुनर्संरचना र पुनर्तालिकीकरण सुविधा प्रदान गर्नुपर्छ,’ ढकालले भने, ‘लगानी आकर्षित गर्न आयकर लगायतमा छुट प्रदान गर्नुपर्छ।’</p><p>सरकारले घोषणा गरेको पुनर्निर्माणमा निजी क्षेत्रले पनि साथ दिने प्रतिवद्धता जनाएका छन्। वर्तमान परिस्थितिमा व्यवसायीको आत्मविश्वास मजबुत बनाउँदै पुनःउत्थानमा जुट्नुपर्ने र त्यसको लागि तयार रहेको नेपाल उद्योग परिसंघका अध्यक्ष वीरेन्द्र पाण्डेले बताए।</p><p>नेपाली अर्थतन्त्रमा निजी क्षेत्रको ठुलो योगदान रहको चर्चा गर्दै व्यवसायीको आत्मवल उठाउँदै अघि बढ्नुपर्ने नेपाल चेम्बर अफ कमर्सका अध्यक्ष कमलेशकुमार अग्रवालले बताए।</p><p>निजी क्षेत्रले सामाजिक उत्तरदायित्व अन्तर्गतको रकमबाट पनि पुनर्उत्थानमा सहयोग उपलब्ध गराउन सक्ने लक्ष्मी ग्रुपका कार्यकारी निर्देशकसमेत रहेका नेपाल उद्योग वाणिज्य महासंघका वरिष्ठ उपाध्यक्ष अन्जन श्रेष्ठले बताए।</p><p>जेनजी आन्दोलनमा क्षति व्यहोरेका सवारी साधन बिक्रेताले तोडफोडमा भएको क्षतिमा राहत दिन माग गरेका छन्। आन्दोलनमा तोडफोडबाट भएको हानी नोक्सानीको इन्स्यारेन्स डिस्बर्समेन्ट हुनुपर्ने नाडा अध्यक्ष करण चौधरीले बताए। ‘आन्दोलनबाट अटो व्यवसायमा क्षति भएको छ,’ चौधरीले भने, ‘अटोमोवाइल व्यवसायलाई गतिशील बनाउन आवश्यक पर्ने नीतिहरूमा सुधार गर्नुपर्छ।’</p><p>आफूले क्षति व्यहोरेका व्यापारी पनि सरकारलाई सहयोग गर्न तयार रहेको प्रतिवद्धता जनाएका छन्। आफू अझै पनि निरन्तर लगानी, रोजगारी सिर्जना र राजस्वमा योगदान दिन चाहिरहेको भाटभटेनी सुपरमार्केटका सञ्चालक मीनबहादुर गुरुङले बताए। ‘हामीले ठूलो क्षति व्यहोरेका छौं,’ गुरुङले भने, ‘तर, हामी सहयोग गर्न तयार छौं।’  </p>",
  "content_text": "जेन-जी आन्दोलनको क्रममा सरकारी संरचना मात्र नभएर उद्योगी व्यवसायीमाथि आक्रमण भएपछि निजी क्षेत्र त्रसित छ। भौतिक क्षति मात्र नभएर मनोबल गुमाएको निजी क्षेत्रलाई अर्थमन्त्री रामेश्वर खनालले ढाडस दिएका छन्। क्षति व्यहोरे पनि मुलुकको अर्थतन्त्रलाई सही दिशामा अघि बढाउन र पुनर्निर्माणमा सहकार्य गर्न उद्योगी, व्यवसायी तत्पर रहेको प्रतिवद्धता जनाएका छन्। मुलुकको अर्थतन्त्र निजी क्षेत्रले तिर्ने राजस्वबाट सञ्चालन भएको हुन्छ । करदातालाई बिच्काउन हुँदैन भन्ने मान्यता रहेका अर्थमन्त्री खनालले पदभार ग्रहण गरेको भोलिपल्ट नै मंगलबार आन्दोलनकारीले तोडफोड गरेका निजी क्षेत्रका संरचनाको अवलोकन गरे। खनालले सबैभन्दा धेरै क्षति भएको भाटभटेनी सुपरमार्केटकदेखि सवारी साधन बिक्रीको हब मानिने थापाथली क्षेत्रमा सवारी साधनका सोरुमहरूको निरीक्षण गरे। खनालले मंगलबार नै निजी क्षेत्रका छाता संस्थाका प्रतिनिधिसँग भेटे। अर्थमन्त्री खनालले निजी क्षेत्रको साथमा सरकार रहेको भन्दै ढाडस दिए। मुलुकको अर्थतन्त्र सुधारका लागि निजी क्षेत्र लिएर अघि बढ्ने बताए। अर्थमन्त्री खनालले एकीकृत व्यवसाय पुनरुत्थान योजना ल्याउन लागेको जानकारी दिए। कर नीति तथा मौद्रिक नीतिबाट दिन सकिने सहुलियतका लागि सरकार सकरात्मक रहेको बताए। उनले निजी क्षेत्रको माग अनुसार तत्काल राजस्व विवरण बुझाउने समय एक महिना थप गर्ने निर्णयसमेत गरेको बताए। ‘अहिले कर बुझाउने समय थप गरेका छौं,’ खनालले भने, ‘क्षमताले भ्याएसम्म निजी क्षेत्रलाई सहुलियत दिनेछौं।’ व्यवसायीलाई छलफलका क्रममा चालु पुँजी कर्जा मार्गदर्शन कम्तीमा दुई वर्ष स्थगन लगायतका वित्तीय सहुलियत तत्काल दिन सकिने तर्फ व्यवसायीहरूले अर्थमन्त्री खनालको ध्यानाकर्षण गराएका थिए। अर्थतन्त्रको पुनर्निर्माण नवनिर्माण र पुनरोत्थानमा निजी क्षेत्रले सरकारसँग हरदम सहकार्य गर्ने जनाएको छ। आन्दोलनका क्रममा धेरै सवारी साधनमा पनि तोडफोड भएको छ। आन्दोलनबाट भएका लस र डयामेजको तथ्यांक संकलन गरी समुचित कदम चालिने अर्थमन्त्री खनालले बताए। ‘बैंक र फाइनान्सबाट प्रदान गर्न सकिने सुविधाहरू प्रदान गरिनेछ,’ खनालले भने, ‘केके सुविधा दिन सकिन्छ त्यसका लागि सरकारले आवश्यक कदम चाल्छ।’ खनाललाई भेट्न निजी क्षेत्रका छाता संस्था नेपाल उद्योग वाणिज्य महासंघ, नेपाल उद्योग परिसंघ, नेपाल चेम्बर अफ कमर्स, नाडा अटोमोबाइल एसोसिएसन, चौधरी ग्रुप, भाटभटेनी सुपरमार्केटका प्रमुख तथा प्रतिनिधि पुगेका थिए। जेनजी आन्दोलनका क्रममा भएको क्षतिको आंकलन गरी पुनर्निर्माणका लागि सरकारले कोष समेत खडा गरेकाले साथ दिन खनालले आग्रह गरे। अर्थतन्त्र पुनःस्थापना र सुशासन कायम गर्न निजी क्षेत्र र सरकारबीच निरन्तर संवाद संयन्त्र निर्माण गर्न, व्यवसायीलाई आत्मविश्वासका साथ खुला रूपमा व्यवसाय गर्न सक्ने वातावरणको सुनिश्चितता गर्न नेपाल उद्योग वाणिज्य महासंघका अध्यक्ष चन्द्र ढकालले आग्रह गरे। ‘आन्दोलनमा प्रभावित व्यवसायीलाई कर्जाको पुनर्संरचना र पुनर्तालिकीकरण सुविधा प्रदान गर्नुपर्छ,’ ढकालले भने, ‘लगानी आकर्षित गर्न आयकर लगायतमा छुट प्रदान गर्नुपर्छ।’ सरकारले घोषणा गरेको पुनर्निर्माणमा निजी क्षेत्रले पनि साथ दिने प्रतिवद्धता जनाएका छन्। वर्तमान परिस्थितिमा व्यवसायीको आत्मविश्वास मजबुत बनाउँदै पुनःउत्थानमा जुट्नुपर्ने र त्यसको लागि तयार रहेको नेपाल उद्योग परिसंघका अध्यक्ष वीरेन्द्र पाण्डेले बताए। नेपाली अर्थतन्त्रमा निजी क्षेत्रको ठुलो योगदान रहको चर्चा गर्दै व्यवसायीको आत्मवल उठाउँदै अघि बढ्नुपर्ने नेपाल चेम्बर अफ कमर्सका अध्यक्ष कमलेशकुमार अग्रवालले बताए। निजी क्षेत्रले सामाजिक उत्तरदायित्व अन्तर्गतको रकमबाट पनि पुनर्उत्थानमा सहयोग उपलब्ध गराउन सक्ने लक्ष्मी ग्रुपका कार्यकारी निर्देशकसमेत रहेका नेपाल उद्योग वाणिज्य महासंघका वरिष्ठ उपाध्यक्ष अन्जन श्रेष्ठले बताए। जेनजी आन्दोलनमा क्षति व्यहोरेका सवारी साधन बिक्रेताले तोडफोडमा भएको क्षतिमा राहत दिन माग गरेका छन्। आन्दोलनमा तोडफोडबाट भएको हानी नोक्सानीको इन्स्यारेन्स डिस्बर्समेन्ट हुनुपर्ने नाडा अध्यक्ष करण चौधरीले बताए। ‘आन्दोलनबाट अटो व्यवसायमा क्षति भएको छ,’ चौधरीले भने, ‘अटोमोवाइल व्यवसायलाई गतिशील बनाउन आवश्यक पर्ने नीतिहरूमा सुधार गर्नुपर्छ।’ आफूले क्षति व्यहोरेका व्यापारी पनि सरकारलाई सहयोग गर्न तयार रहेको प्रतिवद्धता जनाएका छन्। आफू अझै पनि निरन्तर लगानी, रोजगारी सिर्जना र राजस्वमा योगदान दिन चाहिरहेको भाटभटेनी सुपरमार्केटका सञ्चालक मीनबहादुर गुरुङले बताए। ‘हामीले ठूलो क्षति व्यहोरेका छौं,’ गुरुङले भने, ‘तर, हामी सहयोग गर्न तयार छौं।’",
  "fetched_at": "2025-09-17T05:41:34.376925Z",
  "id": "5acf17ef5299d30b656be04d4b084b1744c0f9e13bdf21122ac59544aa7743b7",
  "images": [
    "https://images.nagariknewscdn.com/2025/third-party/1758084187_kho%2052.jpg"
  ],
  "lang": "ne",
  "published_at": "2025-09-17T04:06:03Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "जेन-जी आन्दोलनको क्रममा सरकारी संरचना मात्र नभएर उद्योगी व्यवसायीमाथि आक्रमण भएपछि निजी क्षेत्र त्रसित छ।...",
  "tags": null,
  "title": "आहत निजी क्षेत्रलाई सरकारको ढाडस",
  "url": "https://nagariknews.nagariknetwork.com/economy/government-s-support-for-the-private-sector-br-67-44.html",
  "version": 1
}