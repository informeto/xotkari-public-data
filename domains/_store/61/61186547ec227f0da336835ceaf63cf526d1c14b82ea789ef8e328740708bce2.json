{
  "byline": "राजधानी समाचारदाता",
  "canonical_hash": "edf35a5fe229304fd627bc12ba77a073f835205869bcbfd0798a3ea7c3f14ca3",
  "content_html": "<img alt=\"\" class=\"attachment-full size-full wp-post-image\" height=\"958\" src=\"https://rajdhanidaily.com/wp-content/uploads/2025/09/prakash-saput.jpg\" style=\"float: left; margin: 0 15px 15px 0;\" width=\"1438\" />\n<p>काठमाडौं । पछिल्लो समय चलचित्र अभिनयमा व्यस्त रहेपछि गायक प्रकाश सपुत पहिला जस्तो गायनमा सक्रिय छैनन् । अहिले उनलाई चलचित्रमा अभिनय गर्न नै भ्याई नभ्याईको अवस्था छ । उनी अहिले यतिसम्म व्यस्त छन् की, यही दसैँको अवसर पारेर फूलपातीमा रिलिज हुने आफ्नो दुई वटा चलचित्रको प्रचार प्रसारमा समेत समय दिन नभ्याउने अवस्थामा पुगेका छन् ।</p>\n\n\n\n<p>यति बेला अभिनेता प्रकाश म्याग्दीमा छन् । आफ्नो नयाँ चलचित्र ‘परालको आगो’को छायांकनको लागि उनी म्याग्दी पुगेका हुन् । उनी अब दसैँ अघिसम्म म्याग्दीमै यो चलचित्रको छायांकनमा व्यस्त रहने छन् । चलचित्र ‘परालको आगो’को छायांकन गरेर उनी दसैँ अघि नै आफ्नो सांगीतिक प्रस्तुतिका लागि विदेश जाने भएका छन् ।</p>\n\n\n\n<p>यो दसैँमा प्रकाश सपुतको मुख्य भूमिका रहेको दुई वटा चलचित्र एकसाथ प्रदर्शन हुँदै छन् । प्रकाशले शीर्ष भूमिका निभाएको चलचित्र ‘हरिबहादुरको जुत्ता’ र अर्को चलचित्र ‘माइतीघर’ एकसाथ प्रदर्शनमा आउन लागेका हुन् । यी दुवै चलचित्र यही दसैँको फूलपातीमा रिलिज हुँदै छ । तर अभिनेता त्यो भन्दा अघि नै सांगीतिक कार्यक्रमको लागि विदेश जाँदै छन् । जसका कारण यी अभिनेताले आफ्ना दुई वटै चलचित्रको प्रचार प्रसारमा समय दिन नसक्ने निर्माण पक्षलाई बताएका छन् ।</p>\n\n\n\n<p>आफ्नो मुख्य भूमिका रहेको दुई चलचित्र एकसाथ नजुधोस् भन्ने चाहना प्रकाशको थियो । तर सम्बन्धित चलचित्रका निर्माताहरूले प्रकाश सपुतकै दुई वटा चलचित्रलाई दसैँमा जुधाइदिएका छन् । जसका कारण कुन चलचित्रको प्रचारमा उत्रौँ भनेर तनावमा रहेका बेला प्रकाश नयाँ चलचित्र ‘परालको आगो’को छायांकनको लागि म्याग्दी तर्फ लागे । अहिले छायांकनको व्यस्तता देखाउँदै प्रकाश सपुतले दुवै चलचित्रको प्रचारमा समय दिन नसकेका हुन् ।</p>\n\n\n\n<p>त्यसो त दसैँ लगत्तै तिहारमा उनको अर्को चलचित्र ‘सोल्टिनी’ रिलिज हुँदै छ । त्यसैले दसैँपछिबाट उनी चलचित्र ‘सोल्टिनी’को प्रचारसँगै ‘परालको आगो’को बाँकी छायांकनमा जोडिने छन् । त्यसैले दसैँमा रिलिज हुने आ आफ्ना चलचित्रको प्रचारमा प्रकाश सपुतले समय दिन नसक्ने भएपछि यी दुवै चलचित्रका निर्माताहरू अहिले तनावमा छन् ।</p>\n\n\n\n<p>हुन त प्रकाशले चलचित्र रिलिजको बेला प्रचार प्रसारको महत्त्व नबुझेका हैनन् । आफ्नो लगानी, निर्देशन र अभिनयमा गत चैतमा उनले चलचित्र ‘वसन्त’ रिलिज गरेका थिए । त्यति बेला उनलाई राजनीतिक दाग देखाउँदै दर्शकले चलचित्र ‘वसन्त’लाई साथ दिएनन् । जसका कारण उनी अब चलचित्र निर्देशन भन्दा अभिनयमै बढी केन्द्रित रहने पक्षमा पुगेमा पुगेका छन् । त्यसैले अहिले प्रकार सपुत चलचित्रको रिलिज भन्दा पनि छायांकनमै व्यस्त हुन थालेका हुन् ।</p>\n<p>The post <a href=\"https://rajdhanidaily.com/id/121922/\" rel=\"nofollow\">दुई चलचित्रको प्रचारमा समय दिएनन् प्रकाशले</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । पछिल्लो समय चलचित्र अभिनयमा व्यस्त रहेपछि गायक प्रकाश सपुत पहिला जस्तो गायनमा सक्रिय छैनन् । अहिले उनलाई चलचित्रमा अभिनय गर्न नै भ्याई नभ्याईको अवस्था छ । उनी अहिले यतिसम्म व्यस्त छन् की, यही दसैँको अवसर पारेर फूलपातीमा रिलिज हुने आफ्नो दुई वटा चलचित्रको प्रचार प्रसारमा समेत समय दिन नभ्याउने अवस्थामा पुगेका छन् । यति बेला अभिनेता प्रकाश म्याग्दीमा छन् । आफ्नो नयाँ चलचित्र ‘परालको आगो’को छायांकनको लागि उनी म्याग्दी पुगेका हुन् । उनी अब दसैँ अघिसम्म म्याग्दीमै यो चलचित्रको छायांकनमा व्यस्त रहने छन् । चलचित्र ‘परालको आगो’को छायांकन गरेर उनी दसैँ अघि नै आफ्नो सांगीतिक प्रस्तुतिका लागि विदेश जाने भएका छन् । यो दसैँमा प्रकाश सपुतको मुख्य भूमिका रहेको दुई वटा चलचित्र एकसाथ प्रदर्शन हुँदै छन् । प्रकाशले शीर्ष भूमिका निभाएको चलचित्र ‘हरिबहादुरको जुत्ता’ र अर्को चलचित्र ‘माइतीघर’ एकसाथ प्रदर्शनमा आउन लागेका हुन् । यी दुवै चलचित्र यही दसैँको फूलपातीमा रिलिज हुँदै छ । तर अभिनेता त्यो भन्दा अघि नै सांगीतिक कार्यक्रमको लागि विदेश जाँदै छन् । जसका कारण यी अभिनेताले आफ्ना दुई वटै चलचित्रको प्रचार प्रसारमा समय दिन नसक्ने निर्माण पक्षलाई बताएका छन् । आफ्नो मुख्य भूमिका रहेको दुई चलचित्र एकसाथ नजुधोस् भन्ने चाहना प्रकाशको थियो । तर सम्बन्धित चलचित्रका निर्माताहरूले प्रकाश सपुतकै दुई वटा चलचित्रलाई दसैँमा जुधाइदिएका छन् । जसका कारण कुन चलचित्रको प्रचारमा उत्रौँ भनेर तनावमा रहेका बेला प्रकाश नयाँ चलचित्र ‘परालको आगो’को छायांकनको लागि म्याग्दी तर्फ लागे । अहिले छायांकनको व्यस्तता देखाउँदै प्रकाश सपुतले दुवै चलचित्रको प्रचारमा समय दिन नसकेका हुन् । त्यसो त दसैँ लगत्तै तिहारमा उनको अर्को चलचित्र ‘सोल्टिनी’ रिलिज हुँदै छ । त्यसैले दसैँपछिबाट उनी चलचित्र ‘सोल्टिनी’को प्रचारसँगै ‘परालको आगो’को बाँकी छायांकनमा जोडिने छन् । त्यसैले दसैँमा रिलिज हुने आ आफ्ना चलचित्रको प्रचारमा प्रकाश सपुतले समय दिन नसक्ने भएपछि यी दुवै चलचित्रका निर्माताहरू अहिले तनावमा छन् । हुन त प्रकाशले चलचित्र रिलिजको बेला प्रचार प्रसारको महत्त्व नबुझेका हैनन् । आफ्नो लगानी, निर्देशन र अभिनयमा गत चैतमा उनले चलचित्र ‘वसन्त’ रिलिज गरेका थिए । त्यति बेला उनलाई राजनीतिक दाग देखाउँदै दर्शकले चलचित्र ‘वसन्त’लाई साथ दिएनन् । जसका कारण उनी अब चलचित्र निर्देशन भन्दा अभिनयमै बढी केन्द्रित रहने पक्षमा पुगेमा पुगेका छन् । त्यसैले अहिले प्रकार सपुत चलचित्रको रिलिज भन्दा पनि छायांकनमै व्यस्त हुन थालेका हुन् । The post दुई चलचित्रको प्रचारमा समय दिएनन् प्रकाशले appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-16T08:30:51.832496Z",
  "id": "61186547ec227f0da336835ceaf63cf526d1c14b82ea789ef8e328740708bce2",
  "images": [
    "https://rajdhanidaily.com/wp-content/uploads/2025/09/prakash-saput.jpg"
  ],
  "lang": "ne",
  "published_at": "2025-09-16T07:58:01Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"958\" src=\"https://rajdhanidaily.com/wp-content/uploads/2025/09/prakash-saput.jpg\" style=\"float: left; margin: 0 15px 15px 0;\" width=\"1438\" />काठमाडौं । पछिल्लो समय चलचित्र अभिनयमा व्यस्त रहेपछि गायक प्रकाश सपुत पहिला जस्तो गायनमा सक्रिय छैनन् । अहिले उनलाई चलचित्रमा अभिनय गर्न नै भ्याई नभ्याईको अवस्था छ । उनी अहिले यतिसम्म व्यस्त छन् की, यही दसैँको अवसर पारेर फूलपातीमा रिलिज हुने आफ्नो दुई वटा चलचित्रको प्रचार प्रसारमा समेत समय दिन नभ्याउने अवस्थामा पुगेका छन् । [&#8230;]</p>\n<p>The post <a href=\"https://rajdhanidaily.com/id/121922/\" rel=\"nofollow\">दुई चलचित्रको प्रचारमा समय दिएनन् प्रकाशले</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "दुई चलचित्रको प्रचारमा समय दिएनन् प्रकाशले",
  "url": "https://rajdhanidaily.com/id/121922/",
  "version": 1
}