{
  "byline": "नेपालन्युज",
  "canonical_hash": "52904a1ed6b95360e65d910c2dad313d75f93da979a8373e431d3f07b244af1f",
  "content_html": "<p>सीता न्यौपाने नयाँ पुस्ताकी सशक्त स्ट्यान्ड-अप कमेडियन हुन्। सामाजिक विकृति र समसामयिक विषयलाई हास्यरसमा घोलेर दर्शक-श्रोतामाझ प्रस्तुत गर्न खप्पिस उनका प्रस्तुतिहरू युट्युबमा हिट छन्। २०८२ सालको गाईजात्रामा महिलाका पीडा र विद्रोहमिश्रित उनको प्रस्तुति निकै रुचाइएको थियो।</p>\n\n\n\n<p><strong>टिकटकको संसारलाई एक वाक्यमा भन्नुस् न</strong><strong>।</strong><strong> </strong></p>\n\n\n\n<p>फिल्टर गरेर हेर्न सक्यो भने टिकटक कला देखाउने प्लाटफर्म, पीडित व्यक्तिले सजिलै दु:ख पोख्न सक्ने ठाउँ, व्यवसायको सजिलो माध्यम, सिप सिक्न मिल्ने ठाउँ हो।</p>\n\n\n\n<p><strong>टिकटक हेर्दाहेर्दै खाना खान बिर्सने</strong><strong>, </strong><strong>शौचालय जान बिर्सने पनि हुन्छ रे नि</strong><strong>? </strong><strong>तपाईंको अनुभव</strong><strong>?</strong></p>\n\n\n\n<p>खान त के बिर्सिन्थेँ र शौचालय गएपछि फ्लस गर्न चाहिँ बिर्सेकी छु।</p>\n\n\n\n<p><strong>तपाईं अरूलाई हँसाउनुहुन्छ</strong><strong>, </strong><strong>टिकटकमा तपाईंलाई कस्तो सामग्रीले हँसाउँछ</strong><strong>?</strong></p>\n\n\n\n<p>अर्गानिक कन्टेन्ट, घर घरका लफडा ट्याकल गर्ने शैलीका रमाइला भिडियो हेरेर हाँस्छु। &nbsp;</p>\n\n\n\n<p><strong>टिकटकमा जोडी बनेर भिडियो बनाउन पाउनुभयो भने</strong><strong> </strong><strong>कुन हिरो रोज्नुहुन्छ</strong><strong>?</strong></p>\n\n\n\n<p>मेरो ‘ड्रिमबोइ’ सौगात मल्ल।</p>\n\n\n<div class=\"wp-block-image\">\n<figure class=\"aligncenter size-large\"><img alt=\"\" class=\"wp-image-14344\" height=\"768\" src=\"https://nepalnews.com/wp-content/uploads/2025/09/Sita-Neupane_01-576x768.jpg\" width=\"576\" /></figure></div>\n\n\n<p><strong>टिकटक हेरेकोहेर्&#x200d;यै गर्दा</strong><strong> </strong><strong>महत्त्वपूर्ण काम बिग्रेर आफैँलाई गाली गरेको क्षण</strong><strong>?</strong></p>\n\n\n\n<p>एउटा महत्त्वपूर्ण मिटिङमा जानुपर्ने थियो। ‘म्याम कहाँ पुग्नुभो?’ भनेर उताबाट फोन आउँदासम्म म त टिकटकमै झुन्डिरहेकी थिएँ।</p>\n\n\n\n<p><strong>बेलाबेला सामाजिक सञ्जाल बन्द गर्ने सरकारलाई के भन्न चाहनुहुन्छ</strong><strong>?</strong></p>\n\n\n\n<p>भ्रष्टाचार पो हो बन्द हुनुपर्ने! दुनियाँको रोजीरोटी चलाइरहेको प्लाटफर्म बन्द गर्नु ठीक होइन। &nbsp;</p>\n\n\n\n<p><strong>टिकटक चलाउँदिनँ भनेर अहिलेसम्म कतिपटक कसम खानुभयो</strong><strong>?</strong></p>\n\n\n\n<p>दुईतीन पटक खाएँ होला। अचेल त साथी हो टिकटक, हाँस्नेरुने साथी भइसक्यो। देशविदेशमा भएका ताजा अपडेट यहीँ आउँछ।</p>",
  "content_text": "सीता न्यौपाने नयाँ पुस्ताकी सशक्त स्ट्यान्ड-अप कमेडियन हुन्। सामाजिक विकृति र समसामयिक विषयलाई हास्यरसमा घोलेर दर्शक-श्रोतामाझ प्रस्तुत गर्न खप्पिस उनका प्रस्तुतिहरू युट्युबमा हिट छन्। २०८२ सालको गाईजात्रामा महिलाका पीडा र विद्रोहमिश्रित उनको प्रस्तुति निकै रुचाइएको थियो। टिकटकको संसारलाई एक वाक्यमा भन्नुस् न । फिल्टर गरेर हेर्न सक्यो भने टिकटक कला देखाउने प्लाटफर्म, पीडित व्यक्तिले सजिलै दु:ख पोख्न सक्ने ठाउँ, व्यवसायको सजिलो माध्यम, सिप सिक्न मिल्ने ठाउँ हो। टिकटक हेर्दाहेर्दै खाना खान बिर्सने , शौचालय जान बिर्सने पनि हुन्छ रे नि ? तपाईंको अनुभव ? खान त के बिर्सिन्थेँ र शौचालय गएपछि फ्लस गर्न चाहिँ बिर्सेकी छु। तपाईं अरूलाई हँसाउनुहुन्छ , टिकटकमा तपाईंलाई कस्तो सामग्रीले हँसाउँछ ? अर्गानिक कन्टेन्ट, घर घरका लफडा ट्याकल गर्ने शैलीका रमाइला भिडियो हेरेर हाँस्छु। टिकटकमा जोडी बनेर भिडियो बनाउन पाउनुभयो भने कुन हिरो रोज्नुहुन्छ ? मेरो ‘ड्रिमबोइ’ सौगात मल्ल। टिकटक हेरेकोहेर्‍यै गर्दा महत्त्वपूर्ण काम बिग्रेर आफैँलाई गाली गरेको क्षण ? एउटा महत्त्वपूर्ण मिटिङमा जानुपर्ने थियो। ‘म्याम कहाँ पुग्नुभो?’ भनेर उताबाट फोन आउँदासम्म म त टिकटकमै झुन्डिरहेकी थिएँ। बेलाबेला सामाजिक सञ्जाल बन्द गर्ने सरकारलाई के भन्न चाहनुहुन्छ ? भ्रष्टाचार पो हो बन्द हुनुपर्ने! दुनियाँको रोजीरोटी चलाइरहेको प्लाटफर्म बन्द गर्नु ठीक होइन। टिकटक चलाउँदिनँ भनेर अहिलेसम्म कतिपटक कसम खानुभयो ? दुईतीन पटक खाएँ होला। अचेल त साथी हो टिकटक, हाँस्नेरुने साथी भइसक्यो। देशविदेशमा भएका ताजा अपडेट यहीँ आउँछ।",
  "fetched_at": "2025-09-20T01:41:13.609986Z",
  "id": "61512445b3bda58a75fedb9ada31054b461a11cfd4416ce1970d723143daaaf9",
  "images": [
    "https://nepalnews.com/wp-content/uploads/2025/09/Sita-Neupane_01-576x768.jpg"
  ],
  "lang": "en",
  "published_at": "2025-09-20T00:15:00Z",
  "source": {
    "domain": "nepalnews.com",
    "id": "nepalnews",
    "name": "Nepalnews"
  },
  "summary": "सीता न्यौपाने नयाँ पुस्ताकी सशक्त स्ट्यान्ड-अप कमेडियन हुन्। सामाजिक विकृति र समसामयिक विषयलाई हास्यरसमा घोलेर दर्शक-श्रोतामाझ प्रस्तुत गर्न खप्पिस उनका प्रस्तुतिहरू युट्युबमा हिट छन्। २०८२ सालको गाईजात्रामा महिलाका पीडा र विद्रोहमिश्रित उनको प्रस्तुति निकै रुचाइएको थियो। टिकटकको संसारलाई एक वाक्यमा भन्नुस् न। फिल्टर गरेर हेर्न सक्यो भने टिकटक कला देखाउने प्लाटफर्म, पीडित व्यक्तिले सजिलै दु:ख [&#8230;]",
  "tags": null,
  "title": "सामाजिक सञ्‍जाल खुलिरहोस्, भ्रष्टाचार सधैँलाई बन्द होस्",
  "url": "https://nepalnews.com/2025/09/20/let-social-media-be-open-let-corruption-be-stopped-forever/",
  "version": 1
}