{
  "byline": "अजय साह",
  "canonical_hash": "9cddb8a4ad38b33d3cb971c79da020995998c6ce9c44ea382f08fbb09e65ef97",
  "content_html": "<img alt=\"\" class=\"attachment-full size-full wp-post-image\" height=\"1150\" src=\"https://rajdhanidaily.com/wp-content/uploads/2025/09/1000054523.jpg\" style=\"float: left; margin: 0 15px 15px 0;\" width=\"886\" />\n<p>बारा । मुलुकमा भ्रष्टाचार मौलाउदै गईरहेको बेला जेएनजी पुस्ताले गरेको आन्दोलनमा लुटतन्त्र प्रवृत्तिको सरकार ढल्न पुग्यो । यस्तो परिस्थितिमा पनि बारामा खुल्ला सिमानाकाको फाइदा तस्करसंगै सुरक्षा संयन्त्रले मज्जासंगै लिईरहेको तथ्यहरु बाहिरिएका छन ।</p>\n\n\n\n<p>भारतसँग टासिएको सिम्रौनगढ नगरपालिकाको कोचर्वा देखि विश्रामपुर गाउपालिकाको मुसहर्वा नाकाको करिव ४० किलो मिटरको खुल्ला सिमा नाकामा तस्करको रजाई भएको छ । तस्करी रोक्ने जिम्मेवारी पाएको सुरक्षा संयन्त्रहरु पनि रकम कमाउनमै ध्यान केन्द्रित गरेको पाईएको छ ।</p>\n\n\n\n<p>देश जलिरहेको बेला खुल्ला सिमानाकाबाट अवैध रूपमा चोरी निकासीका सामानहरू मोटरसाइकल, साइकलले ओसार्ने काम भएको देखिन्छ । राजस्व चुहावट गरि चोरी निकासीका समान प्रसौनी,फेंटा, कुकरभुका, कलैया, गञ्जभवानीपुर, सिम्रौनगढ,कोल्हबी लगायतको ठाउमा जम्मा गरी भाडाको पिकअप, रात्री बसहरूमा हेटौडा काठमाडौं लगायत देशको विभिन्न ठाउमा पठाउने गरेको पाईन्छ ।</p>\n\n\n\n<figure class=\"wp-block-image\"><img /></figure>\n\n\n\n<p>हिन्दुहरूको महान पर्व दशै नजिकिदै जादा तस्करहरूले दशैमा खेल्न, विधुतिय तास, सिगरेट, कैटवरी, डेरीमिल्क, लगायत महङ्गा चकलेटहरू तस्करी हुने गरेको छ ।<br />तस्करहरुले लत्ताकपडा ,काजु,भारतीय फुल , चिनी, केराउ लगायतका समानको तस्करी समेत गर्ने गरेका छन ।</p>\n\n\n\n<p>दशैमा हिन्दुहरुले माछा मासु खाने भएकोले स्वास्थ्यसँग प्रत्यक्ष सरोकार राख्ने ( फर्मालोनिक माछा ) रसायन मिलाएको भारतका विभिन्न ठाउँका माछाहरू समेत तस्करी हुने गरेको छ । साथै भारतमा पाइने विभिन्न प्रजातिक फुलहरू समेत चोरबाटो हुदै तस्करी भईरहेको छ ।</p>\n\n\n\n<p>भारतसंग टासिएको खुला नाका कोचर्वा, घोडासहन, छौडादानो, मटिअर्वा भएर कलैया उपमहानगरपालिका वडा नम्बर २० बसतपुर, वडा-१२ शितलपुर, धर्मनगर हुदै तस्करीका समानहरु निर्वाध रुपमा फेटाको कुकुरभुका गाउ, कलैया गाउमा स्टोर हुने गरेको छ ।</p>\n\n\n\n<p>तस्करहरुले भारतीय ब्रान(धानको भुष) समेत तस्करी गरेर नेपालका विभिन्न बियर उत्पादक उद्योगहरुमा पुर्याउने गरेको एकजना व्यापारीले बताए । तस्करहरुले चाइनिज स्याउ र कस्मेटिक्सका समानका साथै गाजा समेत भारततर्फ तस्करी गर्ने गरेका छन । गाजा तस्करको लागि कबहीगोठ देखी सिम्रौनगढ सम्मको सिमानाका सुरक्षित मानिएको स्वयं एकजना कारोबारीले बताए ।</p>\n\n\n\n<p>तस्करहरुसंग सशस्त्र र नेपाल प्रहरीका जिल्ला प्रमुखहरुको पैसा स्थानीय युनिट ईन्चार्जहरुले मासिक रुपमा उठाएर बुझाउने गरेको स्रोतले दाबी गरेको छ । बिचौलियाको माध्यमले सशस्त्र र नेपाल प्रहरीका जिल्ला प्रमुख र प्रदेश प्रमुखहरूले पैसा उठाउने गरेको आरोप लाग्दै आएको छ । तस्करी नियन्त्रण गर्न नव नियुक्त गृहमन्त्रीलाई चुनौतीको विषय रहेको जानकारहरु बताउछन् ।</p>\n\n\n\n<p>छोडादानो, कवहीगोठबाट पटक पटक फर्मालिन ग्यास भएको माछा, फुलहरूको तस्करी गरे वापत विगतमा प्रहरीले पिकअप सहित समातेर छोडेको प्रहरी माथि आरोप समेत लाग्दै आएको थियो । प्रहरी प्रमुख परिवर्तन सहित ति तस्कर पुन सक्रिय भएका छन् ।</p>\n\n\n\n<p>माथिल्लो निकाय र मातहतका प्रहरी युनिटहरूमा मोटो नजराना बुझाएकोले नै तस्करहरूको मनोवल बढेको बुझिन्छ । ति तस्करले तल देखि माथि सम्म सेटिङ्ग कै अधारमा लाखौ रुपैया लगानी गरेको दावी गर्छन ।</p>\n\n\n\n<p>सिमानाकाको सुरक्षाको लागि खटेका शसस्त्र प्रहरी, नेपाल प्रहरी ईमानदार भईदिए खुल्ला सिमाना सुरक्षित हुने नागरिक समाज बाराका अध्यक्ष उमेशलाल दास बताउछन् । निम्नस्तरका जिवन यापन गर्न दैनिक उपभोग्य वस्तु किनमेल गर्न जादा रोक्ने, तर रातिको समयमा ट्रक, मोटरसाइकलले समान ओसार्ने प्रवृत्तिले सिमानाकामा तैनाथ सुरक्षाकर्मीको ड्युटीमा प्रश्न चिन्ह खडा गरेको दास बताउछन् ।</p>\n\n\n\n<p>माथिल्लो निकायको आदेश मान्नको लागि नाकामा खटेका सिपाहीहरू २० रुपैया उठाउन पनि पछि नहटेको दासले बताए ।</p>\n\n\n\n<p>नाकामा सुरक्षाकर्मीको बावजुद तस्करले माछा, फुल, चकलेट, कपडा लगायतका समान राजस्व चुहावट रोक्न किन नसकेको विषयमा प्रमुख जिल्ला अधिकारी प्रकाश पौडेलले जेएनजीको आन्दोलनले नाकामा तैनाथी कडा गरेको बताए । आफु स्वयम प्रत्येक खुल्ला सिमानामा गएर निरक्षण गरेको उनले दावी गरेको छन् । चोर बाटो खेतको बाटो भएर ल्याएको हुन सक्ने पौडेलले बताए ।</p>\n\n\n\n<p>चोरी पैठारी पुर्णरूपमा रोक्नलाई त प्रत्येक खुल्ला सिमा नाकामा सिसिटिभी राखे पुर्ण रुपमा बन्देज गर्न सक्ने उनले भने । सिसिटिभी लगाउनु ठुलो कुरा नभएको, यसको मोनिटरिंग काकाबाट गर्ने विषयमा स्थानीय निकायसँग छलफलको विषय रहेको प्रमुख जिल्ला अधिकारीले बताए । सिमानाका शसस्त्र, नेपाल प्रहरीको निगरानी कडा पार्न निर्देशन दिएको प्रमुख जिल्ला अधिकारी पौडेलले बताए ।</p>\n\n\n\n<p>खुल्ला सिमानाकामा तस्करी नियन्त्रण गर्न कोचर्वा देखि मुसहर्वा सम्म सिमानाका जोडिएको प्रहरी चौकीहरू करिव १५ रहेको छ भने सशस्त्र प्रहरीको १२ वटा युनिटहरू रहेको छ । तब पनि लाखौको राजस्व संकलन गर्न असर्मथ देखिएको छ ।</p>\n<p>The post <a href=\"https://rajdhanidaily.com/id/122125/\" rel=\"nofollow\">जेएनजीले रोक्यो देशको लुटतन्त्र, बारामा सुरक्षा संयन्त्र तस्करीको रकममै लिप्त</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "बारा । मुलुकमा भ्रष्टाचार मौलाउदै गईरहेको बेला जेएनजी पुस्ताले गरेको आन्दोलनमा लुटतन्त्र प्रवृत्तिको सरकार ढल्न पुग्यो । यस्तो परिस्थितिमा पनि बारामा खुल्ला सिमानाकाको फाइदा तस्करसंगै सुरक्षा संयन्त्रले मज्जासंगै लिईरहेको तथ्यहरु बाहिरिएका छन । भारतसँग टासिएको सिम्रौनगढ नगरपालिकाको कोचर्वा देखि विश्रामपुर गाउपालिकाको मुसहर्वा नाकाको करिव ४० किलो मिटरको खुल्ला सिमा नाकामा तस्करको रजाई भएको छ । तस्करी रोक्ने जिम्मेवारी पाएको सुरक्षा संयन्त्रहरु पनि रकम कमाउनमै ध्यान केन्द्रित गरेको पाईएको छ । देश जलिरहेको बेला खुल्ला सिमानाकाबाट अवैध रूपमा चोरी निकासीका सामानहरू मोटरसाइकल, साइकलले ओसार्ने काम भएको देखिन्छ । राजस्व चुहावट गरि चोरी निकासीका समान प्रसौनी,फेंटा, कुकरभुका, कलैया, गञ्जभवानीपुर, सिम्रौनगढ,कोल्हबी लगायतको ठाउमा जम्मा गरी भाडाको पिकअप, रात्री बसहरूमा हेटौडा काठमाडौं लगायत देशको विभिन्न ठाउमा पठाउने गरेको पाईन्छ । हिन्दुहरूको महान पर्व दशै नजिकिदै जादा तस्करहरूले दशैमा खेल्न, विधुतिय तास, सिगरेट, कैटवरी, डेरीमिल्क, लगायत महङ्गा चकलेटहरू तस्करी हुने गरेको छ । तस्करहरुले लत्ताकपडा ,काजु,भारतीय फुल , चिनी, केराउ लगायतका समानको तस्करी समेत गर्ने गरेका छन । दशैमा हिन्दुहरुले माछा मासु खाने भएकोले स्वास्थ्यसँग प्रत्यक्ष सरोकार राख्ने ( फर्मालोनिक माछा ) रसायन मिलाएको भारतका विभिन्न ठाउँका माछाहरू समेत तस्करी हुने गरेको छ । साथै भारतमा पाइने विभिन्न प्रजातिक फुलहरू समेत चोरबाटो हुदै तस्करी भईरहेको छ । भारतसंग टासिएको खुला नाका कोचर्वा, घोडासहन, छौडादानो, मटिअर्वा भएर कलैया उपमहानगरपालिका वडा नम्बर २० बसतपुर, वडा-१२ शितलपुर, धर्मनगर हुदै तस्करीका समानहरु निर्वाध रुपमा फेटाको कुकुरभुका गाउ, कलैया गाउमा स्टोर हुने गरेको छ । तस्करहरुले भारतीय ब्रान(धानको भुष) समेत तस्करी गरेर नेपालका विभिन्न बियर उत्पादक उद्योगहरुमा पुर्याउने गरेको एकजना व्यापारीले बताए । तस्करहरुले चाइनिज स्याउ र कस्मेटिक्सका समानका साथै गाजा समेत भारततर्फ तस्करी गर्ने गरेका छन । गाजा तस्करको लागि कबहीगोठ देखी सिम्रौनगढ सम्मको सिमानाका सुरक्षित मानिएको स्वयं एकजना कारोबारीले बताए । तस्करहरुसंग सशस्त्र र नेपाल प्रहरीका जिल्ला प्रमुखहरुको पैसा स्थानीय युनिट ईन्चार्जहरुले मासिक रुपमा उठाएर बुझाउने गरेको स्रोतले दाबी गरेको छ । बिचौलियाको माध्यमले सशस्त्र र नेपाल प्रहरीका जिल्ला प्रमुख र प्रदेश प्रमुखहरूले पैसा उठाउने गरेको आरोप लाग्दै आएको छ । तस्करी नियन्त्रण गर्न नव नियुक्त गृहमन्त्रीलाई चुनौतीको विषय रहेको जानकारहरु बताउछन् । छोडादानो, कवहीगोठबाट पटक पटक फर्मालिन ग्यास भएको माछा, फुलहरूको तस्करी गरे वापत विगतमा प्रहरीले पिकअप सहित समातेर छोडेको प्रहरी माथि आरोप समेत लाग्दै आएको थियो । प्रहरी प्रमुख परिवर्तन सहित ति तस्कर पुन सक्रिय भएका छन् । माथिल्लो निकाय र मातहतका प्रहरी युनिटहरूमा मोटो नजराना बुझाएकोले नै तस्करहरूको मनोवल बढेको बुझिन्छ । ति तस्करले तल देखि माथि सम्म सेटिङ्ग कै अधारमा लाखौ रुपैया लगानी गरेको दावी गर्छन । सिमानाकाको सुरक्षाको लागि खटेका शसस्त्र प्रहरी, नेपाल प्रहरी ईमानदार भईदिए खुल्ला सिमाना सुरक्षित हुने नागरिक समाज बाराका अध्यक्ष उमेशलाल दास बताउछन् । निम्नस्तरका जिवन यापन गर्न दैनिक उपभोग्य वस्तु किनमेल गर्न जादा रोक्ने, तर रातिको समयमा ट्रक, मोटरसाइकलले समान ओसार्ने प्रवृत्तिले सिमानाकामा तैनाथ सुरक्षाकर्मीको ड्युटीमा प्रश्न चिन्ह खडा गरेको दास बताउछन् । माथिल्लो निकायको आदेश मान्नको लागि नाकामा खटेका सिपाहीहरू २० रुपैया उठाउन पनि पछि नहटेको दासले बताए । नाकामा सुरक्षाकर्मीको बावजुद तस्करले माछा, फुल, चकलेट, कपडा लगायतका समान राजस्व चुहावट रोक्न किन नसकेको विषयमा प्रमुख जिल्ला अधिकारी प्रकाश पौडेलले जेएनजीको आन्दोलनले नाकामा तैनाथी कडा गरेको बताए । आफु स्वयम प्रत्येक खुल्ला सिमानामा गएर निरक्षण गरेको उनले दावी गरेको छन् । चोर बाटो खेतको बाटो भएर ल्याएको हुन सक्ने पौडेलले बताए । चोरी पैठारी पुर्णरूपमा रोक्नलाई त प्रत्येक खुल्ला सिमा नाकामा सिसिटिभी राखे पुर्ण रुपमा बन्देज गर्न सक्ने उनले भने । सिसिटिभी लगाउनु ठुलो कुरा नभएको, यसको मोनिटरिंग काकाबाट गर्ने विषयमा स्थानीय निकायसँग छलफलको विषय रहेको प्रमुख जिल्ला अधिकारीले बताए । सिमानाका शसस्त्र, नेपाल प्रहरीको निगरानी कडा पार्न निर्देशन दिएको प्रमुख जिल्ला अधिकारी पौडेलले बताए । खुल्ला सिमानाकामा तस्करी नियन्त्रण गर्न कोचर्वा देखि मुसहर्वा सम्म सिमानाका जोडिएको प्रहरी चौकीहरू करिव १५ रहेको छ भने सशस्त्र प्रहरीको १२ वटा युनिटहरू रहेको छ । तब पनि लाखौको राजस्व संकलन गर्न असर्मथ देखिएको छ । The post जेएनजीले रोक्यो देशको लुटतन्त्र, बारामा सुरक्षा संयन्त्र तस्करीको रकममै लिप्त appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-19T06:33:19.147754Z",
  "id": "611802273b8b126edadcce7936b224bdf99c654815b10f1205dc82faf2e64675",
  "images": [
    "https://rajdhanidaily.com/wp-content/uploads/2025/09/1000054523.jpg"
  ],
  "lang": "ne",
  "published_at": "2025-09-19T06:01:12Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"1150\" src=\"https://rajdhanidaily.com/wp-content/uploads/2025/09/1000054523.jpg\" style=\"float: left; margin: 0 15px 15px 0;\" width=\"886\" />बारा । मुलुकमा भ्रष्टाचार मौलाउदै गईरहेको बेला जेएनजी पुस्ताले गरेको आन्दोलनमा लुटतन्त्र प्रवृत्तिको सरकार ढल्न पुग्यो । यस्तो परिस्थितिमा पनि बारामा खुल्ला सिमानाकाको फाइदा तस्करसंगै सुरक्षा संयन्त्रले मज्जासंगै लिईरहेको तथ्यहरु बाहिरिएका छन । भारतसँग टासिएको सिम्रौनगढ नगरपालिकाको कोचर्वा देखि विश्रामपुर गाउपालिकाको मुसहर्वा नाकाको करिव ४० किलो मिटरको खुल्ला सिमा नाकामा तस्करको रजाई भएको छ । [&#8230;]</p>\n<p>The post <a href=\"https://rajdhanidaily.com/id/122125/\" rel=\"nofollow\">जेएनजीले रोक्यो देशको लुटतन्त्र, बारामा सुरक्षा संयन्त्र तस्करीको रकममै लिप्त</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "जेएनजीले रोक्यो देशको लुटतन्त्र, बारामा सुरक्षा संयन्त्र तस्करीको रकममै लिप्त",
  "url": "https://rajdhanidaily.com/id/122125/",
  "version": 1
}