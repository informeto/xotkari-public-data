{
  "byline": "नेपाल जापान",
  "canonical_hash": "4731692083bd1c77fbbaaeb501c5dc666478f64eff5f88d01e5613c47020e747",
  "content_html": "<p style=\"text-align: justify;\">अझै पनि सिंहदरबारस्थित प्रधानमन्त्री कार्यालयमा धुवाँ पुत्पुताइरहेको छ । एक साता अघिसम्म सुन्दर फूलहरुको बिचमा रहेको सिंहदरबार खण्डहर बनेको देख्दा जो कोही भावुक हुन्छन् ।</p>\n<p style=\"text-align: justify;\">ऊर्जा मन्त्रालयमा कार्यरत कर्मचारी पारसमणि राई र उहाँका साथी प्रेम गौतम प्रधानमन्त्री कार्यालयको भवन नियाल्दै निकैबेर टोलाइरहे । “मन आत्तियो, हेर्नै नसकिने गरी खरानी बनाएछन्,” गौतमले भन्नुभयो, “देशको सम्पत्ति जलाएर के पाए ?”</p>\n<p style=\"text-align: justify;\">जनताको करले बनेको सिंहदरबार जलगाउने कस्ता जनता होलान् भन्ने गुनासो राईको छ । प्रधानमन्त्री कार्यालयको छेवैको ऊर्जा मन्त्रालय पनि खण्डहर बनेको छ ।</p>\n<p style=\"text-align: justify;\">प्रधानमन्त्री कार्यालयमा कार्यरत एक कर्मचारीले भन्नुभयो, “तस्बिर सधैँ रमाइलोका लागि मात्रै खिचिँदो रहेनछ, सम्झनाका रूपमा फोटो खिचेकी छु ।”</p>\n<p style=\"text-align: justify;\">सबैभन्दा बढी क्षति भएको मध्येको हो गृह मन्त्रालय । ३१ वर्षदेखि निरन्तर गृहमन्त्रालयमै कार्यरत कर्मचारी केदार घिमिरेका अनुसार खरानी भएको कार्यालय देख्दा मन पोल्यो । उहाँले भन्नुभयो, “मलाई त बेघर भएजस्तो लागेको छ । खरानीबाहेक केही छैन ।”</p>\n<p style=\"text-align: justify;\">जेन्जी आन्दोलनका क्रममा जलेर भग्नावशेष भएको गृहमन्त्रालय अहिले पुरानो परराष्ट्र मन्त्रालयको शाखामा सारिएको छ । साँघुरो भए पनि त्यहीँबाट सेवा विस्तार गर्ने विपत् तथा व्यवस्थापन महाशाखाका प्रमुख तथा सहसचिव गोविन्द रिजालले जानकारी दिनुभयो ।</p>",
  "content_text": "अझै पनि सिंहदरबारस्थित प्रधानमन्त्री कार्यालयमा धुवाँ पुत्पुताइरहेको छ । एक साता अघिसम्म सुन्दर फूलहरुको बिचमा रहेको सिंहदरबार खण्डहर बनेको देख्दा जो कोही भावुक हुन्छन् । ऊर्जा मन्त्रालयमा कार्यरत कर्मचारी पारसमणि राई र उहाँका साथी प्रेम गौतम प्रधानमन्त्री कार्यालयको भवन नियाल्दै निकैबेर टोलाइरहे । “मन आत्तियो, हेर्नै नसकिने गरी खरानी बनाएछन्,” गौतमले भन्नुभयो, “देशको सम्पत्ति जलाएर के पाए ?” जनताको करले बनेको सिंहदरबार जलगाउने कस्ता जनता होलान् भन्ने गुनासो राईको छ । प्रधानमन्त्री कार्यालयको छेवैको ऊर्जा मन्त्रालय पनि खण्डहर बनेको छ । प्रधानमन्त्री कार्यालयमा कार्यरत एक कर्मचारीले भन्नुभयो, “तस्बिर सधैँ रमाइलोका लागि मात्रै खिचिँदो रहेनछ, सम्झनाका रूपमा फोटो खिचेकी छु ।” सबैभन्दा बढी क्षति भएको मध्येको हो गृह मन्त्रालय । ३१ वर्षदेखि निरन्तर गृहमन्त्रालयमै कार्यरत कर्मचारी केदार घिमिरेका अनुसार खरानी भएको कार्यालय देख्दा मन पोल्यो । उहाँले भन्नुभयो, “मलाई त बेघर भएजस्तो लागेको छ । खरानीबाहेक केही छैन ।” जेन्जी आन्दोलनका क्रममा जलेर भग्नावशेष भएको गृहमन्त्रालय अहिले पुरानो परराष्ट्र मन्त्रालयको शाखामा सारिएको छ । साँघुरो भए पनि त्यहीँबाट सेवा विस्तार गर्ने विपत् तथा व्यवस्थापन महाशाखाका प्रमुख तथा सहसचिव गोविन्द रिजालले जानकारी दिनुभयो ।",
  "fetched_at": "2025-09-15T13:29:42.137019Z",
  "id": "93affecec79232cd2da84f0cdf7ccfc3b4fd9e519da1fdf87908e4aaf81ca74e",
  "images": [],
  "lang": "ne",
  "published_at": "2025-09-15T13:26:14Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "अझै पनि सिंहदरबारस्थित प्रधानमन्त्री कार्यालयमा धुवाँ पुत्पुताइरहेको छ । एक साता अघिसम्म सुन्दर फूलहरुको बिचमा रहेको सिंहदरबार खण्डहर बनेको देख्दा जो कोही भावुक हुन्छन् । ऊर्जा मन्त्रालयमा कार्यरत कर्मचारी पारसमणि राई र उहाँका साथी प्रेम गौतम प्रधानमन्त्री कार्यालयको भवन नियाल्दै निकैबेर टोलाइरहे । “मन आत्तियो, हेर्नै नसकिने गरी खरानी बनाएछन्,” गौतमले भन्नुभयो, “देशको सम्पत्ति जलाएर &#8230;",
  "tags": null,
  "title": "तस्बिर सधैँ रमाइलोका लागि मात्रै खिचिँदो रहेनछ",
  "url": "https://www.nepaljapan.com/09/15/680988/",
  "version": 1
}