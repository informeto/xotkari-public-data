{
  "byline": "नागरिक",
  "canonical_hash": "9dd638011bad2581d3044208cd0bea030855ea06ac800c54f6eacbadef43bd16",
  "content_html": "<p><img alt=\"\" src=\"https://images.nagariknewscdn.com/2025/third-party/1758182967_Central%20Jail%20Kathmandu.jpg\" /></p><p>गतसाता देशका विभिन्न २८ वटा कारगारबाट भागेका कैदीबन्दीमध्ये अझै आठ हजार ३ सय ७८ जना सम्पर्कमा नआएको कारागार व्यवस्थापन विभागले जनाएको छ । शुक्रबार तीन बजेसम्ममा भागेका मध्ये छ हजार ३ सय ७९ जना कारागार फर्किएका छन् । बाँकी अझै फरार छन् ।  </p><p>देशभरका कारगारबाट कुल १५ हजार ५ सय २१ जना भागेका थिए । भागेर फिर्तासहित अहिलेसम्म एक्काइस हजार ८ सय ६ जना देशभरका कारागारमा छन् । बन्दीहरु भाग्नु अघि देशभरमा तीस हजार ६ सय ३४ जना वन्दी थिए ।  </p><p>कारगार फिर्ता आउन बाँकी वन्दीलाई तुरुन्त फिर्ता आउन कारगार विभागले सूचना जारी गरेको छ । सूचनाका कारण र कतिपयलाई प्रहरीले पक्राउ गरी फिर्ता ल्याएको केन्द्रीय कारागार व्यवस्थापन विभागका निर्देशक चोमेन्द्र न्यौपानेले बताए । उनका अनुसार कारगारको नियम उल्लंघन गर्ने कैदीको हकमा कारगार ऐन २०७९ अनुसार थप सजायको व्यवस्था हुने भएकोले समयमै फिर्ता आउने कैदीबन्दीको हकमा थप सजाय लागू हुँदैन । तर कारगार ऐन उल्लंघन गरी फरार भएका बन्दीको हकमा थप सजायको व्यवस्था छ ।  </p><p>जसमा कारगार तोडफोड गर्ने, कारगारबाट भाग्ने या भगाउने उद्योग गरेमा, कारगारभित्र हातहतियार प्रयोग गरेमा र सो उद्योग गरेमा, कारगाकारको नियम उल्लंघन गरेमा अपराध अनुसार बिभिन्न सजायको व्यवस्था गरिएको छ ।  </p><p>भागेर जानेको हकमा थप दश वर्ष जेल सजाय तथा दश लाखसम्म जरिवाना या दुवै सजाय, पाँच लाख रुपैयाँ जरिवाना र पाँच वर्ष कैद तथा दुवै सजाय लगायतको व्यवस्था छ ।  </p><p>भागेका बन्दीहरुको सूची तयार गरी कारागार प्रमुखले प्रतिवेदन तयार गरी खोजबिनको लागि प्रहरीलाई दिइसकेकेको हुनाले सूचना जारी भए बमोजिम वन्दीहरु समयमै फिर्ता भएमा थप सजायँ भोग्नु नपर्ने निर्देशक न्यौपानेले बताए ।  </p>",
  "content_text": "गतसाता देशका विभिन्न २८ वटा कारगारबाट भागेका कैदीबन्दीमध्ये अझै आठ हजार ३ सय ७८ जना सम्पर्कमा नआएको कारागार व्यवस्थापन विभागले जनाएको छ । शुक्रबार तीन बजेसम्ममा भागेका मध्ये छ हजार ३ सय ७९ जना कारागार फर्किएका छन् । बाँकी अझै फरार छन् । देशभरका कारगारबाट कुल १५ हजार ५ सय २१ जना भागेका थिए । भागेर फिर्तासहित अहिलेसम्म एक्काइस हजार ८ सय ६ जना देशभरका कारागारमा छन् । बन्दीहरु भाग्नु अघि देशभरमा तीस हजार ६ सय ३४ जना वन्दी थिए । कारगार फिर्ता आउन बाँकी वन्दीलाई तुरुन्त फिर्ता आउन कारगार विभागले सूचना जारी गरेको छ । सूचनाका कारण र कतिपयलाई प्रहरीले पक्राउ गरी फिर्ता ल्याएको केन्द्रीय कारागार व्यवस्थापन विभागका निर्देशक चोमेन्द्र न्यौपानेले बताए । उनका अनुसार कारगारको नियम उल्लंघन गर्ने कैदीको हकमा कारगार ऐन २०७९ अनुसार थप सजायको व्यवस्था हुने भएकोले समयमै फिर्ता आउने कैदीबन्दीको हकमा थप सजाय लागू हुँदैन । तर कारगार ऐन उल्लंघन गरी फरार भएका बन्दीको हकमा थप सजायको व्यवस्था छ । जसमा कारगार तोडफोड गर्ने, कारगारबाट भाग्ने या भगाउने उद्योग गरेमा, कारगारभित्र हातहतियार प्रयोग गरेमा र सो उद्योग गरेमा, कारगाकारको नियम उल्लंघन गरेमा अपराध अनुसार बिभिन्न सजायको व्यवस्था गरिएको छ । भागेर जानेको हकमा थप दश वर्ष जेल सजाय तथा दश लाखसम्म जरिवाना या दुवै सजाय, पाँच लाख रुपैयाँ जरिवाना र पाँच वर्ष कैद तथा दुवै सजाय लगायतको व्यवस्था छ । भागेका बन्दीहरुको सूची तयार गरी कारागार प्रमुखले प्रतिवेदन तयार गरी खोजबिनको लागि प्रहरीलाई दिइसकेकेको हुनाले सूचना जारी भए बमोजिम वन्दीहरु समयमै फिर्ता भएमा थप सजायँ भोग्नु नपर्ने निर्देशक न्यौपानेले बताए ।",
  "fetched_at": "2025-09-19T11:52:15.879640Z",
  "id": "936d611198c687ba447a0c07363dab72adb1b26d188c646f4cbaa5a7c6d7ff27",
  "images": [
    "https://images.nagariknewscdn.com/2025/third-party/1758182967_Central%20Jail%20Kathmandu.jpg"
  ],
  "lang": "ne",
  "published_at": "2025-09-19T11:36:33Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "देशभरका कारगारबाट कुल १५ हजार ५ सय २१ जना भागेका थिए । भागेर फिर्तासहित अहिलेसम्म एक्काइस हजार ८ सय ६ जना देशभरका कारागारमा छन् । बन्दीहरु भाग्नु अघि देशभरमा तीस हजार ६ सय ३४ जना कैदीबन्दी थिए ।...",
  "tags": null,
  "title": "जेन-जी आन्दोलनका क्रममा भागेका आठ हजार ३ सय ७८ कैदीबन्दी अझै सम्पर्कविहीन",
  "url": "https://nagariknews.nagariknetwork.com/social-affairs/8-378-prisoners-who-escaped-during-the-gen-g-movement-are-still-missing-57-20.html",
  "version": 1
}