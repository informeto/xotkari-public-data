{
  "byline": "किशोर पन्थी",
  "canonical_hash": "d5e2c45f8cafade5acacbe0b84f2d29bc66d9692134e4e04bce188e7eecef981",
  "content_html": "<p>अमेरिकी विदेशमन्त्री मार्को रुबियोले एक वक्तव्य जारी गर्दै सेप्टेम्बर १९ मा नेपालको संविधान दिवस मनाइरहँदा अमेरिकाको सरकारको तर्फबाट नेपालका जनतालाई बधाई ज्ञापन गरेका छन् । उनले आगामी महिनाहरूमा चुनावको तयारी भइरहँदा लोकतान्त्रिक समाधान प्राप्त गर्नका लागि देशको संविधानलाई पालन गर्ने पारदर्शी सरकारको लागि नेपाली जनताको चाहनालाई अमेरिकाले समर्थन गर्ने बताएका छन् ।</p>\n<p>भर्खरैका विरोध प्रदर्शनहरूमा ज्यान गुमाएकाहरूप्रति अमेरिकाले पनि नेपालका जनतासँगै शोक मनाउने उल्लेख गर्दै वक्तव्यमा विदेशमन्त्री रुबियोले मारिएका र घाइते भएकाहरूका परिवारप्रति समवेदना प्रकट गरेका छन् । नेपालका जनता आर्थिक विकासलाई अगाडि बढाउने, क्षेत्रीय सुरक्षालाई सुदृढ गर्ने र सबैको लागि समृद्धि प्रवर्द्धन गर्ने कुरामा केन्द्रित उज्ज्वल भविष्यको लागि योग्य भएको उनले बताएका छन् ।</p>\n<p>मिलेनियम च्यालेन्ज कर्पोरेसन कम्प्याक्टले नेपालको यातायात र ऊर्जा पूर्वाधारको विस्तारलाई सहयोग गर्ने, रोजगारी सिर्जना गर्ने, र दीर्घकालीन आर्थिक विकासलाई अगाडि बढाउनुका साथै यसले अमेरिका- नेपाल साझेदारीलाई पनि सुदृढ गर्ने रुबियोको भनाई छ । साथै अमेरिकी कम्पनीहरूका लागि व्यापार अवसरहरू सिर्जना गर्ने उनको भनाई छ ।</p>\n<p>वक्तव्यमा भनिएको छ &#8211; &#8220;हामी यस दिनमा नेपालका जनतालाई बधाई दिन्छौं । र दक्षिण एसियामा स्थायित्व प्रवर्द्धन गर्न तथा अझ सुरक्षित र थप सुदृढ विश्वमा योगदान गर्न नेपालसँगको घनिष्ट सहयोगलाई निरन्तरता दिन तत्पर छौं।&#8221;</p>",
  "content_text": "अमेरिकी विदेशमन्त्री मार्को रुबियोले एक वक्तव्य जारी गर्दै सेप्टेम्बर १९ मा नेपालको संविधान दिवस मनाइरहँदा अमेरिकाको सरकारको तर्फबाट नेपालका जनतालाई बधाई ज्ञापन गरेका छन् । उनले आगामी महिनाहरूमा चुनावको तयारी भइरहँदा लोकतान्त्रिक समाधान प्राप्त गर्नका लागि देशको संविधानलाई पालन गर्ने पारदर्शी सरकारको लागि नेपाली जनताको चाहनालाई अमेरिकाले समर्थन गर्ने बताएका छन् । भर्खरैका विरोध प्रदर्शनहरूमा ज्यान गुमाएकाहरूप्रति अमेरिकाले पनि नेपालका जनतासँगै शोक मनाउने उल्लेख गर्दै वक्तव्यमा विदेशमन्त्री रुबियोले मारिएका र घाइते भएकाहरूका परिवारप्रति समवेदना प्रकट गरेका छन् । नेपालका जनता आर्थिक विकासलाई अगाडि बढाउने, क्षेत्रीय सुरक्षालाई सुदृढ गर्ने र सबैको लागि समृद्धि प्रवर्द्धन गर्ने कुरामा केन्द्रित उज्ज्वल भविष्यको लागि योग्य भएको उनले बताएका छन् । मिलेनियम च्यालेन्ज कर्पोरेसन कम्प्याक्टले नेपालको यातायात र ऊर्जा पूर्वाधारको विस्तारलाई सहयोग गर्ने, रोजगारी सिर्जना गर्ने, र दीर्घकालीन आर्थिक विकासलाई अगाडि बढाउनुका साथै यसले अमेरिका- नेपाल साझेदारीलाई पनि सुदृढ गर्ने रुबियोको भनाई छ । साथै अमेरिकी कम्पनीहरूका लागि व्यापार अवसरहरू सिर्जना गर्ने उनको भनाई छ । वक्तव्यमा भनिएको छ – “हामी यस दिनमा नेपालका जनतालाई बधाई दिन्छौं । र दक्षिण एसियामा स्थायित्व प्रवर्द्धन गर्न तथा अझ सुरक्षित र थप सुदृढ विश्वमा योगदान गर्न नेपालसँगको घनिष्ट सहयोगलाई निरन्तरता दिन तत्पर छौं।”",
  "fetched_at": "2025-09-19T01:45:44.568959Z",
  "id": "4bada3e07ed0abcf76d86d2db585cdf06b9c5b3b065b49f33c129d7849a98dac",
  "images": [],
  "lang": "ne",
  "published_at": "2025-09-19T01:11:47Z",
  "source": {
    "domain": "khasokhas.com",
    "id": "khasokhas",
    "name": "khasokhas.com"
  },
  "summary": "अमेरिकी विदेशमन्त्री मार्को रुबियोले एक वक्तव्य जारी गर्दै सेप्टेम्बर १९ मा नेपालको संविधान दिवस मनाइरहँदा अमेरिकाको सरकारको तर्फबाट नेपालका जनतालाई बधाई ज्ञापन गरेका छन् । उनले आगामी महिनाहरूमा चुनावको तयारी भइरहँदा लोकतान्त्रिक समाधान प्राप्त गर्नका लागि देशको संविधानलाई पालन गर्ने पारदर्शी सरकारको लागि नेपाली जनताको चाहनालाई अमेरिकाले समर्थन गर्ने बताएका छन् । भर्खरैका विरोध प्रदर्शनहरूमा [&#8230;]",
  "tags": null,
  "title": "नेपालमा संविधानको पालना गर्ने पारदर्शी सरकारलाई समर्थन गर्ने अमेरिकी विदेशमन्त्रीको भनाई",
  "url": "https://www.khasokhas.com/224675",
  "version": 1
}