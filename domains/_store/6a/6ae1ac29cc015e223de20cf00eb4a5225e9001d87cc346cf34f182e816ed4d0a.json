{
  "byline": "नेपाल न्युज",
  "canonical_hash": "9dbe26a4495b8d73496c82e9f35d421e02d261be5f2ce50edd0f7320f7b06faf",
  "content_html": "<p><strong>काठमाडौँ।</strong> नेपाल स्टक एक्सचेन्ज (नेप्से)ले अन्तिम १५ मिनेटको भारित औसत गणना विधि हटाएको छ।</p>\n\n\n\n<p>नेप्सेका प्रवक्ता मुराहरि पराजुलीका अनुसार, आज परीक्षण गरिएको यो व्यवस्था ६ असोजबाट लागू हुनेछ। तर, भोलि घटस्थापनामा सार्वजनिक बिदा भएको कारण बजार बन्द रहनेछ।</p>\n\n\n\n<p>गत चैत ७ गतेदेखि लागु भएको अन्तिम १५ मिनेटको भारित औसत विधिले बजार झारेको भन्दै अधिकांश लगानीकर्ताले विरोध गरेका थिए। अब सूचकहरू अन्तिम कारोबार मूल्यकै आधारमा गणना हुनेछन्।</p>\n\n\n\n<p>यसअघि २:४५ बजेदेखि ३ बजेसम्मको कारोबारको भारित औसत मूल्यका आधारमा सूचक गणना हुने गरेको थियो। यस क्रममा त्रुटि देखिएको र नेप्सेको प्रविधि पूर्ण अटोमेटेड नहुँदा ब्रोकर र लगानीकर्ताबाट यसको सुधार माग भइरहेको थियो।</p>\n\n\n\n<figure class=\"wp-block-image size-large is-resized\"><img alt=\"\" class=\"wp-image-15222\" height=\"708\" src=\"https://nepalnews.com/wp-content/uploads/2025/09/stock1-768x708.jpg\" style=\"width: 840px; height: auto;\" width=\"768\" /></figure>",
  "content_text": "काठमाडौँ। नेपाल स्टक एक्सचेन्ज (नेप्से)ले अन्तिम १५ मिनेटको भारित औसत गणना विधि हटाएको छ। नेप्सेका प्रवक्ता मुराहरि पराजुलीका अनुसार, आज परीक्षण गरिएको यो व्यवस्था ६ असोजबाट लागू हुनेछ। तर, भोलि घटस्थापनामा सार्वजनिक बिदा भएको कारण बजार बन्द रहनेछ। गत चैत ७ गतेदेखि लागु भएको अन्तिम १५ मिनेटको भारित औसत विधिले बजार झारेको भन्दै अधिकांश लगानीकर्ताले विरोध गरेका थिए। अब सूचकहरू अन्तिम कारोबार मूल्यकै आधारमा गणना हुनेछन्। यसअघि २:४५ बजेदेखि ३ बजेसम्मको कारोबारको भारित औसत मूल्यका आधारमा सूचक गणना हुने गरेको थियो। यस क्रममा त्रुटि देखिएको र नेप्सेको प्रविधि पूर्ण अटोमेटेड नहुँदा ब्रोकर र लगानीकर्ताबाट यसको सुधार माग भइरहेको थियो।",
  "fetched_at": "2025-09-21T06:32:29.635270Z",
  "id": "6ae1ac29cc015e223de20cf00eb4a5225e9001d87cc346cf34f182e816ed4d0a",
  "images": [
    "https://nepalnews.com/wp-content/uploads/2025/09/stock1-768x708.jpg"
  ],
  "lang": "en",
  "published_at": "2025-09-21T06:10:15Z",
  "source": {
    "domain": "nepalnews.com",
    "id": "nepalnews",
    "name": "Nepalnews"
  },
  "summary": "काठमाडौँ। नेपाल स्टक एक्सचेन्ज (नेप्से)ले अन्तिम १५ मिनेटको भारित औसत गणना विधि हटाएको छ। नेप्सेका प्रवक्ता मुराहरि पराजुलीका अनुसार, आज परीक्षण गरिएको यो व्यवस्था ६ असोजबाट लागू हुनेछ। तर, भोलि घटस्थापनामा सार्वजनिक बिदा भएको कारण बजार बन्द रहनेछ। गत चैत ७ गतेदेखि लागु भएको अन्तिम १५ मिनेटको भारित औसत विधिले बजार झारेको भन्दै अधिकांश लगानीकर्ताले [&#8230;]",
  "tags": null,
  "title": "नेप्सेमा अन्तिम १५ मिनेटको भारित औसत गणना विधि हट्यो",
  "url": "https://nepalnews.com/2025/09/21/nepse-removes-weighted-average-calculation-method-for-the-last-15-minutes/",
  "version": 1
}