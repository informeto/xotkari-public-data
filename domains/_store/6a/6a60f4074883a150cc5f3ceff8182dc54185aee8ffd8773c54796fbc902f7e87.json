{
  "byline": "देश सञ्चार",
  "canonical_hash": "047c783b7f469e0e891b0f8f79c2c06e0b301aadc618d8fae8ec0e7695a63246",
  "content_html": "<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">काठमाडौँ- साहित्यकार सीमा आभासको पहिलो उपन्यास &#8216;महायुग&#8217; सार्वजनिक भएको छ । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">स्त्रीको सीमातीत शारीरिक शक्ति र आत्मालाई चिनेपछि मात्र सारा मानव संसार र सृष्टि उज्यालो हुने सन्देश बोकेको उपन्यासमा एक नारीको आत्मजागृतिको कथालाई एक पिँढीदेखि अर्को पिँढीसम्मका चार पुस्तामा चित्राङ्कन गरिएको छ । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">विगतका भूकम्प, भारतीय नाकाबन्दी र कोरोनाकालमा नेपाली साहित्य क्षेत्रलाई चलायमान बनाउन आफूले खेलेको भूमिका स्मरण गर्दै देशको आजको विषम परिस्थितिमा पनि पुस्तक सार्वजनिक गरेको प्रेस विज्ञप्तिमार्फत बुकहिलले जनाएको छ । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">विज्ञप्तिमा भनिएको छ, &#8216;एक जिम्मेवार प्रकाशन संस्था भएकाले अहिलेको जेन–जी पुस्ताले समेत नेपाली साहित्य पढून् भन्ने उद्देश्यले समेत यो उपन्यास सार्वजनिक गरिएको हो । पुस्तक अवश्य पनि पाठकप्रिय बन्नेछ ।&#8217;</span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\"> पुस्तकबारे लेखक सीमा आभास भन्छिन्, &#8216;हाम्रो समाजले आफू अनुकूलको बन्धनभित्र स्त्रीलाई राख्ने गरेको छ तर स्त्रीभित्र जुन दबिएको स्त्री–शक्ति छ, त्यसलाई जागृत गराई बाँच्न चाहेको परिकल्पनामा मैले उपन्यास लेखेकी हुँ । स्त्रीको चेतनाअनुरुप नै यस उपन्यासमा एक महायुगको निर्माण गरेकी छु ।&#8217; </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">कथा र कवितामा कलम चलाइरहेकी विद्रोही चेतलाई आफ्नो लेखनमा मुखरित गर्ने सीमा आभासको यस उपन्यासमा युगीन नारी हुँकारलाई प्रस्तुत गरिएको छ । ३६० पृष्ठको पुस्तकको बजार मूल्य रु. ६९९ रहेको छ ।</span></span></p>",
  "content_text": "काठमाडौँ- साहित्यकार सीमा आभासको पहिलो उपन्यास ‘महायुग’ सार्वजनिक भएको छ । स्त्रीको सीमातीत शारीरिक शक्ति र आत्मालाई चिनेपछि मात्र सारा मानव संसार र सृष्टि उज्यालो हुने सन्देश बोकेको उपन्यासमा एक नारीको आत्मजागृतिको कथालाई एक पिँढीदेखि अर्को पिँढीसम्मका चार पुस्तामा चित्राङ्कन गरिएको छ । विगतका भूकम्प, भारतीय नाकाबन्दी र कोरोनाकालमा नेपाली साहित्य क्षेत्रलाई चलायमान बनाउन आफूले खेलेको भूमिका स्मरण गर्दै देशको आजको विषम परिस्थितिमा पनि पुस्तक सार्वजनिक गरेको प्रेस विज्ञप्तिमार्फत बुकहिलले जनाएको छ । विज्ञप्तिमा भनिएको छ, ‘एक जिम्मेवार प्रकाशन संस्था भएकाले अहिलेको जेन–जी पुस्ताले समेत नेपाली साहित्य पढून् भन्ने उद्देश्यले समेत यो उपन्यास सार्वजनिक गरिएको हो । पुस्तक अवश्य पनि पाठकप्रिय बन्नेछ ।’ पुस्तकबारे लेखक सीमा आभास भन्छिन्, ‘हाम्रो समाजले आफू अनुकूलको बन्धनभित्र स्त्रीलाई राख्ने गरेको छ तर स्त्रीभित्र जुन दबिएको स्त्री–शक्ति छ, त्यसलाई जागृत गराई बाँच्न चाहेको परिकल्पनामा मैले उपन्यास लेखेकी हुँ । स्त्रीको चेतनाअनुरुप नै यस उपन्यासमा एक महायुगको निर्माण गरेकी छु ।’ कथा र कवितामा कलम चलाइरहेकी विद्रोही चेतलाई आफ्नो लेखनमा मुखरित गर्ने सीमा आभासको यस उपन्यासमा युगीन नारी हुँकारलाई प्रस्तुत गरिएको छ । ३६० पृष्ठको पुस्तकको बजार मूल्य रु. ६९९ रहेको छ ।",
  "fetched_at": "2025-09-20T03:46:10.764568Z",
  "id": "6a60f4074883a150cc5f3ceff8182dc54185aee8ffd8773c54796fbc902f7e87",
  "images": [],
  "lang": "ne",
  "published_at": "2025-09-20T03:31:59Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "काठमाडौँ- साहित्यकार सीमा आभासको पहिलो उपन्यास &#8216;महायुग&#8217; सार्वजनिक भएको छ...",
  "tags": null,
  "title": "सीमा आभासको उपन्यास ‘महायुग’ सार्वजनिक",
  "url": "https://deshsanchar.com/2025/09/20/1096174/",
  "version": 1
}