{
  "byline": "न्युज अफ नेपाल",
  "canonical_hash": "a6c37d563795daf93fce796a7136c7fad246f2c6ac205eb7ac6a14046b9ea507",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/sinha2-150x150.png\" style=\"display: block; margin-bottom: 5px; clear: both;\" width=\"150\" />\n<p>तत्कालीन प्रधानमन्त्री चन्द्र शमशेरको पालामा बनेको सिंहदरबार यसपटकसमेत गरी दुई चोटि आगोको चपेटामा परेको छ । पछिल्लो पटक कीर्तिनिधि विष्ट प्रधानमन्त्री हुँदा अहिले केपी ओली प्रधानमन्त्री हुँदा सिंहदरबार जलेको हो ।</p>\n\n\n\n<p>वि.सं. २०३० साल असार २५ गते सिंहदरबारमा आगलागी भएको थियो । त्यस दिनको आगलागीपछि सिंहदरबारलाई बचाउन निकै प्रयास गरियो तर, आगो निभाउन सकिएन । आगो निभाउन नसकेपछि अगाडिको भागलाई बचाएर पछाडिको भागलाई तोप हानेर भत्काएको थियो । पछाडिको भाग जलेर खरानी भएको थियो ।</p>\n\n\n\n<p>त्यसको ५२ वर्षपछि फेरि एकपटक सिंहदरबारमा आगो लाग्यो । गत भदौ २४ गतेको जेनजीको आन्दोलनमा आन्दोलनकारीहरूले सिंहदरबार जलाएका थिए । सिंहदरबारमा विभिन्न मन्त्रालयहरू भएको हुँदा यस आगलागीमा बहुमूल्य सामानदेखि लिएर मन्त्रालयका दस्तावेजहरू जलेको जानकारीमा आएको छ ।<br />सिंहदरबारमा आगो लगाएपछि पनि काठमाडौं उपत्यकाबाट कुनै दमकल आगो निभाउन परिचालन गरिएको थिएन । यसले गर्दा धेरै बेरसम्म सिंहदरबार आगोको रापमा रहेको थियो । भदौ २४ गतेको रातितिर काठमाडौं महानगरपालिकाले दमकल ल्याएर आगो निभाएको थियो ।</p>\n\n\n\n<p>सिंहदरबार नाम कसरी रहन गयो ?</p>\n\n\n\n<p>सिंहदरबार बनेपछि चन्द्र शमशेर र उनकी कान्छी महारानी बालकुमारी देवी दरबारको कौसीमा पुग्छन् । त्यही बेला चन्द्र शमशेरले महारानीलाई औंलाले देखाउँदै उ त्यो बाघदरबार हो भने । चन्द्र शमशेरले बाघदरबार देखाएपछि महारानीले पनि भनिन्— त्यो बाघदरबार हो भने यो दरबारको नाम सिंहदरबार राखे कसो होला ?</p>\n\n\n\n<p>चन्द्र शमशेरले महारानीको प्रस्ताव मन प¥यो र यस दरबारको नाम सिंहदरबार राखेका थिए । यो निर्माण भएको सालदेखि नै यस दरबार सिंहदरबारको नामले प्रसिद्ध भयो ।</p>\n\n\n\n<p><strong>सिंहदरबारबारे केही तथ्यहरू:</strong></p>\n\n\n\n<p>-चन्द्र शमशेर वि.सं. १९५८ असार १० गतेका दिन नेपालका प्रधानमन्त्री भएपछि आफु बस्नका लागि दरबारको आवश्यकता भएकोले एक दरबारको निर्माण गर्ने योजना भएको थियो ।</p>\n\n\n\n<p>-त्यतिबेला वीर शमशेरले निर्माण गराएका लालदरबार र सेतोदरबार चन्द्र शमशेरले किन्ने इच्छा गरेका थिए ।</p>\n\n\n\n<p>-तेज शमशेर बसेको लालदरबार र गेहेन्द्र शमशेर बसेको सेतोदरबार उनीहरूले बेच्न मानेनन् ।</p>\n\n\n\n<p>-यसपछि चन्द्र शमशेरले दरबार निर्माण गराउन प्रति रोपनी ९० रुपियाँको दरले ३५० रोपनी जग्गा किनेका थिए । वि.सं. १९६५ मा दरबार निर्माण भएको थियो ।</p>\n\n\n\n<p>-दरबार निर्माण गर्न काठमाडौं नजिकको छरिया जंगलबाट वन फँडानी गरेर काठको जोहो गरिएको थियो । तर, फलाम, पाइप, काँटा रेलिङ, किला भने भारतबाट किनेर ल्याएको थियो ।</p>\n\n\n\n<p>-यति भव्य दरबार बनाउन ५० लाख पनि खर्च नभएको इतिहासकार पुरुषोत्तम शमशेरले नेपालको राणा दरबारहरू भन्ने शीर्षकको पुस्तकमा उल्लेख गरेका छन्।</p>\n\n\n\n<p>-चन्द्र शमशेरले सिंहदरबार २ करोड रुपियाँमा नेपाल सरकारलाई बेचेका थिए । त्यो रकम पनि उनले राज्य कोषबाट लिइएको सोही पुस्तकमा उल्लेख गरिएको छ ।</p>",
  "content_text": "तत्कालीन प्रधानमन्त्री चन्द्र शमशेरको पालामा बनेको सिंहदरबार यसपटकसमेत गरी दुई चोटि आगोको चपेटामा परेको छ । पछिल्लो पटक कीर्तिनिधि विष्ट प्रधानमन्त्री हुँदा अहिले केपी ओली प्रधानमन्त्री हुँदा सिंहदरबार जलेको हो । वि.सं. २०३० साल असार २५ गते सिंहदरबारमा आगलागी भएको थियो । त्यस दिनको आगलागीपछि सिंहदरबारलाई बचाउन निकै प्रयास गरियो तर, आगो निभाउन सकिएन । आगो निभाउन नसकेपछि अगाडिको भागलाई बचाएर पछाडिको भागलाई तोप हानेर भत्काएको थियो । पछाडिको भाग जलेर खरानी भएको थियो । त्यसको ५२ वर्षपछि फेरि एकपटक सिंहदरबारमा आगो लाग्यो । गत भदौ २४ गतेको जेनजीको आन्दोलनमा आन्दोलनकारीहरूले सिंहदरबार जलाएका थिए । सिंहदरबारमा विभिन्न मन्त्रालयहरू भएको हुँदा यस आगलागीमा बहुमूल्य सामानदेखि लिएर मन्त्रालयका दस्तावेजहरू जलेको जानकारीमा आएको छ । सिंहदरबारमा आगो लगाएपछि पनि काठमाडौं उपत्यकाबाट कुनै दमकल आगो निभाउन परिचालन गरिएको थिएन । यसले गर्दा धेरै बेरसम्म सिंहदरबार आगोको रापमा रहेको थियो । भदौ २४ गतेको रातितिर काठमाडौं महानगरपालिकाले दमकल ल्याएर आगो निभाएको थियो । सिंहदरबार नाम कसरी रहन गयो ? सिंहदरबार बनेपछि चन्द्र शमशेर र उनकी कान्छी महारानी बालकुमारी देवी दरबारको कौसीमा पुग्छन् । त्यही बेला चन्द्र शमशेरले महारानीलाई औंलाले देखाउँदै उ त्यो बाघदरबार हो भने । चन्द्र शमशेरले बाघदरबार देखाएपछि महारानीले पनि भनिन्— त्यो बाघदरबार हो भने यो दरबारको नाम सिंहदरबार राखे कसो होला ? चन्द्र शमशेरले महारानीको प्रस्ताव मन प¥यो र यस दरबारको नाम सिंहदरबार राखेका थिए । यो निर्माण भएको सालदेखि नै यस दरबार सिंहदरबारको नामले प्रसिद्ध भयो । सिंहदरबारबारे केही तथ्यहरू: -चन्द्र शमशेर वि.सं. १९५८ असार १० गतेका दिन नेपालका प्रधानमन्त्री भएपछि आफु बस्नका लागि दरबारको आवश्यकता भएकोले एक दरबारको निर्माण गर्ने योजना भएको थियो । -त्यतिबेला वीर शमशेरले निर्माण गराएका लालदरबार र सेतोदरबार चन्द्र शमशेरले किन्ने इच्छा गरेका थिए । -तेज शमशेर बसेको लालदरबार र गेहेन्द्र शमशेर बसेको सेतोदरबार उनीहरूले बेच्न मानेनन् । -यसपछि चन्द्र शमशेरले दरबार निर्माण गराउन प्रति रोपनी ९० रुपियाँको दरले ३५० रोपनी जग्गा किनेका थिए । वि.सं. १९६५ मा दरबार निर्माण भएको थियो । -दरबार निर्माण गर्न काठमाडौं नजिकको छरिया जंगलबाट वन फँडानी गरेर काठको जोहो गरिएको थियो । तर, फलाम, पाइप, काँटा रेलिङ, किला भने भारतबाट किनेर ल्याएको थियो । -यति भव्य दरबार बनाउन ५० लाख पनि खर्च नभएको इतिहासकार पुरुषोत्तम शमशेरले नेपालको राणा दरबारहरू भन्ने शीर्षकको पुस्तकमा उल्लेख गरेका छन्। -चन्द्र शमशेरले सिंहदरबार २ करोड रुपियाँमा नेपाल सरकारलाई बेचेका थिए । त्यो रकम पनि उनले राज्य कोषबाट लिइएको सोही पुस्तकमा उल्लेख गरिएको छ ।",
  "fetched_at": "2025-09-20T16:41:40.671848Z",
  "id": "6a852111a8cdc84b76e9b5cc667bb29f9d59c0b4acfd8384b20aa42cfab634f7",
  "images": [
    "https://newsofnepal.com/wp-content/uploads/2025/09/sinha2-150x150.png"
  ],
  "lang": "ne",
  "published_at": "2025-09-20T16:35:43Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/sinha2-150x150.png\" style=\"display: block; margin-bottom: 5px; clear: both;\" width=\"150\" />तत्कालीन प्रधानमन्त्री चन्द्र शमशेरको पालामा बनेको सिंहदरबार यसपटकसमेत गरी दुई चोटि आगोको चपेटामा परेको छ । पछिल्लो पटक कीर्तिनिधि विष्ट प्रधानमन्त्री हुँदा अहिले केपी ओली प्रधानमन्त्री हुँदा सिंहदरबार जलेको हो । वि.सं. २०३० साल असार २५ गते सिंहदरबारमा आगलागी भएको थियो । त्यस दिनको आगलागीपछि सिंहदरबारलाई बचाउन निकै प्रयास गरियो तर, आगो निभाउन सकिएन । [&#8230;]",
  "tags": null,
  "title": "दुई पटक आगोको चपेटामा परेको सिंहदरबार",
  "url": "https://newsofnepal.com/2025/09/20/732361/",
  "version": 1
}