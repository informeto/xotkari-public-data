{
  "byline": "न्युज अफ नेपाल",
  "canonical_hash": "84faf961cc7920faf67e4aff09a6219ce886218fa5f1e61eef55d799f219f20f",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2024/03/ck-raut-e1710233459693-150x150.webp\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौँ।</strong></p>\n\n\n\n<p>जनमत पार्टीका अध्यक्ष सीके राउतले आफूलाई पार्टी नेतृत्व छाड्न दवाब दिने नेताहरुलाई पार्टी छोड्न सकिने भनेर जवाफ दिएका छन् ।</p>\n\n\n\n<p>बुधबार सामाजिक सञ्जालमा उनले स्टाटस लेख्दै यो समय पार्टी छोड्ने राम्रो समय भएको भन्दै त्यसको सदुपयोग गर्न सुझाव दिएका छन् ।</p>\n\n\n\n<p>उनले लेखेका छन्, ‘प्रिय साथीहरू, यो राम्रो मौका हो पार्टी छोड्ने। यदि कसैलाई पार्टीमा उकुसमुकुस लागि रहेको छ, अनुशासनमा बस्न सकिँदैन, एउटै पार्टीमा बस्दाबस्दै वाक्क लाग्यो र नयाँ पार्टी रोज्न वा खोल्न चाहनु हुन्छ, पार्टीमा नै बसेर दिनरात पार्टीको विरोध गर्नुपरेको छ, भित्रभित्रै पार्टीलाई खोक्रो बनाउनु परेको छ भने योभन्दा राम्रो मौका आउनेछैन । किनकि अहिले कुनै बहाना पनि चाहिँदैन। जेन–जी आन्दोलन छ, युवाहरूको रापताप छ ।’</p>\n\n\n\n<p>त्यस्तै, यही बेला पार्टी शुद्धीकरणको हो भन्दै त्यसका लागि मौकाको फायदा उठाएर जनमत पार्टीलाई स्वच्छ, वफादार, इमान्दार र क्रियाशील सदस्यहरूको पार्टी बनाई शुद्धीकरण अभियानमा सहयोग गरिदिन उनले आग्रह समेत गरेका छन् ।</p>\n\n\n\n<p>‘हामी पनि आभारी रहनेछौं। तपाईंसँग हाम्रो केही गुनासो हुनेछैन, हामी उल्टा पार्टीमा यहाँको योगदानको लागि सँधैभरि कदर गरिरहनेछौं। राम्रो अवसर खोज्नु मानवीय स्वभाव हो, अन्यथा लिँदैनौं’, उनले लेखेका छन् ।</p>\n\n\n\n<p>त्यस्तै, पार्टी छोड्न चाहनेले हस्ताक्षरसहितको पत्र पार्टीको ईमेलमा पठाउन समेत भनेका छन् ।</p>\n\n\n\n<p>बुधबारै जनमत पार्टीका वरिष्ठ उपाध्यक्ष अब्दुल खान, केन्द्रीय प्रवक्ता शरदसिंह यादव, जनमत युवा संघका संयोजक सञ्जयकुमार यादवसहित ६ जना नेताहरूले सामूहिक पत्रमार्फत २४ घण्टाभित्र नेतृत्व छाड्न अध्यक्ष राउतलाई अल्टिमेटम दिएका थिए।</p>",
  "content_text": "काठमाडौँ। जनमत पार्टीका अध्यक्ष सीके राउतले आफूलाई पार्टी नेतृत्व छाड्न दवाब दिने नेताहरुलाई पार्टी छोड्न सकिने भनेर जवाफ दिएका छन् । बुधबार सामाजिक सञ्जालमा उनले स्टाटस लेख्दै यो समय पार्टी छोड्ने राम्रो समय भएको भन्दै त्यसको सदुपयोग गर्न सुझाव दिएका छन् । उनले लेखेका छन्, ‘प्रिय साथीहरू, यो राम्रो मौका हो पार्टी छोड्ने। यदि कसैलाई पार्टीमा उकुसमुकुस लागि रहेको छ, अनुशासनमा बस्न सकिँदैन, एउटै पार्टीमा बस्दाबस्दै वाक्क लाग्यो र नयाँ पार्टी रोज्न वा खोल्न चाहनु हुन्छ, पार्टीमा नै बसेर दिनरात पार्टीको विरोध गर्नुपरेको छ, भित्रभित्रै पार्टीलाई खोक्रो बनाउनु परेको छ भने योभन्दा राम्रो मौका आउनेछैन । किनकि अहिले कुनै बहाना पनि चाहिँदैन। जेन–जी आन्दोलन छ, युवाहरूको रापताप छ ।’ त्यस्तै, यही बेला पार्टी शुद्धीकरणको हो भन्दै त्यसका लागि मौकाको फायदा उठाएर जनमत पार्टीलाई स्वच्छ, वफादार, इमान्दार र क्रियाशील सदस्यहरूको पार्टी बनाई शुद्धीकरण अभियानमा सहयोग गरिदिन उनले आग्रह समेत गरेका छन् । ‘हामी पनि आभारी रहनेछौं। तपाईंसँग हाम्रो केही गुनासो हुनेछैन, हामी उल्टा पार्टीमा यहाँको योगदानको लागि सँधैभरि कदर गरिरहनेछौं। राम्रो अवसर खोज्नु मानवीय स्वभाव हो, अन्यथा लिँदैनौं’, उनले लेखेका छन् । त्यस्तै, पार्टी छोड्न चाहनेले हस्ताक्षरसहितको पत्र पार्टीको ईमेलमा पठाउन समेत भनेका छन् । बुधबारै जनमत पार्टीका वरिष्ठ उपाध्यक्ष अब्दुल खान, केन्द्रीय प्रवक्ता शरदसिंह यादव, जनमत युवा संघका संयोजक सञ्जयकुमार यादवसहित ६ जना नेताहरूले सामूहिक पत्रमार्फत २४ घण्टाभित्र नेतृत्व छाड्न अध्यक्ष राउतलाई अल्टिमेटम दिएका थिए।",
  "fetched_at": "2025-09-17T14:21:41.772345Z",
  "id": "218a3ab5579df3b21e534bab7de478c5bec38239bf8235441cd5adc4e9c8dceb",
  "images": [
    "https://newsofnepal.com/wp-content/uploads/2024/03/ck-raut-e1710233459693-150x150.webp"
  ],
  "lang": "ne",
  "published_at": "2025-09-17T13:52:23Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2024/03/ck-raut-e1710233459693-150x150.webp\" style=\"display: block; margin-bottom: 5px; clear: both;\" width=\"150\" />काठमाडौँ। जनमत पार्टीका अध्यक्ष सीके राउतले आफूलाई पार्टी नेतृत्व छाड्न दवाब दिने नेताहरुलाई पार्टी छोड्न सकिने भनेर जवाफ दिएका छन् । बुधबार सामाजिक सञ्जालमा उनले स्टाटस लेख्दै यो समय पार्टी छोड्ने राम्रो समय भएको भन्दै त्यसको सदुपयोग गर्न सुझाव दिएका छन् । उनले लेखेका छन्, ‘प्रिय साथीहरू, यो राम्रो मौका हो पार्टी छोड्ने। यदि कसैलाई [&#8230;]",
  "tags": null,
  "title": "राजीनामा माग्ने नेतालाई सीके राउतको जवाफ- पार्टी छोड्ने सही मौका यही हो, सदुपयोग गर्नुस्",
  "url": "https://newsofnepal.com/2025/09/17/731821/",
  "version": 1
}