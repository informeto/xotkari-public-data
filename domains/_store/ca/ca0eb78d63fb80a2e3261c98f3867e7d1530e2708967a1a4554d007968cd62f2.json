{
  "byline": "सुभाष साह",
  "canonical_hash": "e1bf464f1cf8faab020c13deaadcb484ec5e84d27080624ca3f79196d64294fd",
  "content_html": "<img alt=\"\" class=\"attachment-full size-full wp-post-image\" height=\"630\" src=\"https://rajdhanidaily.com/wp-content/uploads/2025/02/Deuba_6.jpg-1.jpg\" style=\"float: left; margin: 0 15px 15px 0;\" width=\"1000\" />\n<p>काठमाडौं । जेनजीहरूको भ्रष्टाचारविरोधी अभियानबाट विद्रोहमा बदलिएको जेनजी आन्दोलनका क्रममा ७३ जनाभन्दा बढीको ज्यान गयो, अर्बौंको भौतिक क्षति भयो । सरकारी कार्यालयदेखि जेनजीले भ्रष्ट ठानेका नेताका घर जले ।</p>\n\n\n\n<p>घर खरानी भए पनि मन्त्री र प्रधानमन्त्री सेनाको हेलिकोप्टर प्रयोग गर्दै सुरक्षित स्थानमा भागे । तर, लामो राजनीतिक इतिहास बोकेका नेपाली कांग्रेस सभापति भने आन्दोलनकारीको निसानामा परे । घरमै उनीमाथि आक्रमण हुँदा घाँटीमा चोट लागेर उपचाररत छन् ।</p>\n\n\n\n<p>राजनीतिक परिवर्तनका लागि भएका सबैजसो आन्दोलनमा बर्खास्ती, आक्रमण, यातना झेल्ने ‘अभागी’ र परिवर्तनपछिका अधिकांश राजकीय अवसर पाएर ‘भाग्यमानी’ बन्ने नेताहरूको दुर्लभ सूचीमा देउवा मात्रै देखिन्छन् ।</p>\n\n\n\n<p>निवर्तमान प्रधानमन्त्री केपी शर्मा ओलीदेखि पूर्वप्रधानमन्त्रीहरू पुष्पकमल दाहाल ‘प्रचण्ड’, माधवकुमार नेपाल, झलनाथ खनाल, डा. बाबुराम भट्टराईसहितका नेतालाई नेपाली सेना र प्रहरीले उद्धार गर्दै सुरक्षित रूपमा राख्न सफल भयो ।</p>\n\n\n\n<p>तर, देउवासँगै श्रीमती एवं निवर्तमान परराष्ट्रमन्त्री आरजु राणा देउवा बूढानीलकण्ठस्थित घरमै आन्दोलनकारीबाट घेरिए । नेपाली सेना र प्रहरीले दुवै जनाको उद्धार गर्दैगर्दा आन्दोलनकारीबाट उनीहरू कुटिए ।</p>\n\n\n\n<p>पछिल्लो आन्दोलनमा भौतिक आक्रमणमा परेका एक मात्र नेता देउवा त्यसो त भाग्यमानी पनि उत्तिकै छन् । हरेक राजनीतिक परिवर्तनले उनलाई देशको कार्यकारी नेतृत्व सुम्पिएको छ । सक्रिय राजनीतिमा लागेयता उनी पाँचपटक प्रधानमन्त्री भइसकेका छन् ।</p>\n\n\n\n<p>आठमहिनापछि छैटौंपटक प्रधानमन्त्री बन्ने निश्चित भएका देउवाको भाग्य जेनजी आन्दोलनका कारण तत्काललाई भने असम्भवजस्तो देखिएको छ । उनको छैटांै कार्यकारी यात्रा पूरा हुन संसद् पुनःस्र्थापना भएको खण्डमा या मध्यावधिमार्फत कांग्रेस ठूलो दल भई नेतृत्व गर्न पाएको खण्डमा मात्र पूरा हुने देखिन्छ ।</p>\n\n\n\n<blockquote class=\"wp-block-quote\"><p><strong><span class=\"has-inline-color has-vivid-red-color\">राजनीतिक परिवर्तनका लागि भएका सबैजसो आन्दोलनमा बर्खास्ती, आक्रमण, यातना झेल्ने ‘अभागी’ र परिवर्तनपछिका अधिकांश राजकीय अवसर पाएर ‘भाग्यमानी’ बन्ने नेताहरूको दुर्लभ सूचीमा देउवा मात्रै देखिन्छन् ।</span></strong></p></blockquote>\n\n\n\n<p>आलोपालो सहमतिअनुसार प्रधानमन्त्री हुनैका लागि देउवाले निर्वतमान प्रधानमन्त्री ओलीका कतिपय कमजोरी एवं गलत कार्यशैलीको विरोध गरेनन् । कांग्रेसका नेताहरूले दबाब दिए पनि उनी मौन बस्थे ।</p>\n\n\n\n<p>विभिन्न आन्दोलन हुँदै जनआन्दोलनदेखि जेनजी आन्दोलनका क्रममा कुटाइ खाने ‘अभागी’ नेता पनि उनै देउवा हुन् । २०६२÷०६३ सालको जनआन्दोलनमा देउवाले प्रहरीको कुटाइ खानुप¥यो । गिरिजाप्रसाद कोइरालासहित अन्य नेताहरूसँगै देउवाले कुटाइ खानुपरेको थियो । नेपाली कांग्रेस (प्रजातान्त्रिक)का सभापतिसमेत रहेका देउवाको त्यतिबेला टाउको फुटेको थियो । अहिले जेनजी आन्दोलनका क्रममा समेत रगताम्य हुनेगरी कुटाइ खाए । अन्य पूर्वप्रधानमन्त्रीहरू सुरक्षित रूपमा उद्धार गरिए पनि उनी घरमै श्रीमती आरजुसँग बसिरहेका बेला आन्दोलनकारीको घेरामा परे ।</p>\n\n\n\n<p>देउवा प्रधानमन्त्री भएकैबेला ११ मंसिर २०५८ मा संकटकाल घोषणा गरे । ११ जेठ २०५९ सम्म ६ महिना संकटकाल रह्यो । संकटकाल थप्न खोजेपछि गिरिजाप्रसाद कोइरालाले मानेनन् । त्यसपछि देउवाले संसद् विघटन गरी प्रतिनिधिसभाको निर्वाचन मिति घोषणा गरे । तर, निर्वाचन गर्न नसकेपछि तत्कालीन राजा ज्ञानेन्द्र शाहले असक्षम घोषणा गर्दै प्रजातन्त्रमाथि ‘कू’ गरेका थिए ।</p>\n\n\n\n<p>९ असोज २००२ मा जन्मेका देउवा विद्यार्थीकालदेखि नै राजनीतिमा सक्रिय थिए । कांग्रेसको नेपाल विद्यार्थी संघको संस्थापक अध्यक्ष भएका देउवाले पञ्चायतविरुद्धको आन्दोलनमा पटकपटक जेल जीवन पनि बिताउनुपरेको थियो । उनीनिकटका नेताहरूले उनको जिब्रोमा करेन्ट लगाएर यातना दिएको पनि सम्झिन्छन् । त्यही भएर उनको बोली प्रस्ट छैन ।</p>\n\n\n\n<p>कांग्रेसको केन्द्रीय सदस्य, उपसभापति हँुदै देउवा २०६९ सालमा पार्टी सभापति भएका थिए । पार्टीभित्र संगठन विस्तार र नेतृत्वमा उनी अगाडि छन् । २०५१–२०५२ सालमा देउवा पहिलोपटक प्रधानमन्त्री भए । २०५८–२०५९ सालमा दोस्रोपटक प्रधानमन्त्री भएका देउवा तत्कालीन राजा ज्ञानेन्द्रबाट बर्खास्तीमा परेका थिए ।</p>\n\n\n\n<p>शाही निरंकुशतापश्चात २०६२–२०६३ सालको तेस्रो कार्यकालका लागि प्रधानमन्त्री भएका देउवालाई तत्कालै हटाइएको थियो । तर, चौथो कार्यकालका लागि देउवा पुनः २०७४–२०७५ सालमा प्रधानमन्त्री भए ।</p>\n\n\n\n<p>त्यतिबेला उनले नयाँ संविधानअनुसारको पहिलो स्थानीय, प्रदेश र संघीय निर्वाचन गराएर असक्षमको ‘ट्याग’ हटाउन सफल भए । राजाबाट असक्षम घोषित गरी पदच्यूत भएका देउवाले निर्वाचनपश्चात आफू सफल हुने प्रमाण दिन सफल भए ।</p>\n\n\n\n<p>त्यसपछि ओलीले प्रतिनिधिसभा विघटन गरेपछि संवैधानिक व्याख्या र सर्वोच्च अदालतको आदेशपछि २०७८–२०७९ सालमा पुनः पाँचौं कार्यकालका लागि उनी प्रधानमन्त्री भए । त्यसबेला देउवाले कोभिड–१९ को व्यवस्थापनका साथै एमसीसी पारित गराउने प्रमुख कार्य गरेका थिए ।</p>\n\n\n\n<p>नेपालका समकालीन नेताहरूमध्ये देउवा अनुभवी संसदीय नेतामध्येका एक हुन् । तर, उनीमाथि राजनीतिक अस्थिरता बढाउने, निर्णयमा ढिलाइ र नेतृत्वमा कमजोरीसमेत गर्ने टिप्पणी हुने गरेको छ । बहुदलीय प्रजातन्त्र प्रतिबन्धित हुँदा देउवा भूमिगत राजनीतिमा समेत सक्रिय नेता हुन् । पञ्चायती शासनविरुद्धको आन्दोलन गर्दा देउवालाई जेलमै कठोर यातना दिइएको बताइन्छ । भौतिक र मानसिक यातना पाएका देउवाले अछाम, काठमाडौंसहित देशका विभिन्न जेलमा जेलजीवन बिताएका छन् ।</p>\n\n\n\n<p>देउवा अहिले राजनीतिको उतराद्र्धमा छन् । नेपाली कांग्रेसको १५औं महाधिवेशनबाट पार्टी विधानअनुसार उनी सभापति हुन पाउँदैनन् । तर, अहिलेको जेनजी आन्दोलनपश्चात देउवामाथि अहिले नै नेतृत्व परित्याग गरी राजनीतिबाट संन्यास लिनुपर्ने ठूलो दबाब छ ।</p>\n\n\n\n<p>अस्पतालमा उपचाररत देउवाले पार्टी सभापतिबाट राजीनामा गरेर युवा पुस्तालाई नेतृत्व हस्तान्तरण गर्न तयार भए नभएको विषयमा भने अहिलेसम्म मुख खोलेका छैनन् ।</p>\n<p>The post <a href=\"https://rajdhanidaily.com/id/121948/\" rel=\"nofollow\">‘अभागी’ देउवा, ‘भाग्यमानी’ देउवा</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । जेनजीहरूको भ्रष्टाचारविरोधी अभियानबाट विद्रोहमा बदलिएको जेनजी आन्दोलनका क्रममा ७३ जनाभन्दा बढीको ज्यान गयो, अर्बौंको भौतिक क्षति भयो । सरकारी कार्यालयदेखि जेनजीले भ्रष्ट ठानेका नेताका घर जले । घर खरानी भए पनि मन्त्री र प्रधानमन्त्री सेनाको हेलिकोप्टर प्रयोग गर्दै सुरक्षित स्थानमा भागे । तर, लामो राजनीतिक इतिहास बोकेका नेपाली कांग्रेस सभापति भने आन्दोलनकारीको निसानामा परे । घरमै उनीमाथि आक्रमण हुँदा घाँटीमा चोट लागेर उपचाररत छन् । राजनीतिक परिवर्तनका लागि भएका सबैजसो आन्दोलनमा बर्खास्ती, आक्रमण, यातना झेल्ने ‘अभागी’ र परिवर्तनपछिका अधिकांश राजकीय अवसर पाएर ‘भाग्यमानी’ बन्ने नेताहरूको दुर्लभ सूचीमा देउवा मात्रै देखिन्छन् । निवर्तमान प्रधानमन्त्री केपी शर्मा ओलीदेखि पूर्वप्रधानमन्त्रीहरू पुष्पकमल दाहाल ‘प्रचण्ड’, माधवकुमार नेपाल, झलनाथ खनाल, डा. बाबुराम भट्टराईसहितका नेतालाई नेपाली सेना र प्रहरीले उद्धार गर्दै सुरक्षित रूपमा राख्न सफल भयो । तर, देउवासँगै श्रीमती एवं निवर्तमान परराष्ट्रमन्त्री आरजु राणा देउवा बूढानीलकण्ठस्थित घरमै आन्दोलनकारीबाट घेरिए । नेपाली सेना र प्रहरीले दुवै जनाको उद्धार गर्दैगर्दा आन्दोलनकारीबाट उनीहरू कुटिए । पछिल्लो आन्दोलनमा भौतिक आक्रमणमा परेका एक मात्र नेता देउवा त्यसो त भाग्यमानी पनि उत्तिकै छन् । हरेक राजनीतिक परिवर्तनले उनलाई देशको कार्यकारी नेतृत्व सुम्पिएको छ । सक्रिय राजनीतिमा लागेयता उनी पाँचपटक प्रधानमन्त्री भइसकेका छन् । आठमहिनापछि छैटौंपटक प्रधानमन्त्री बन्ने निश्चित भएका देउवाको भाग्य जेनजी आन्दोलनका कारण तत्काललाई भने असम्भवजस्तो देखिएको छ । उनको छैटांै कार्यकारी यात्रा पूरा हुन संसद् पुनःस्र्थापना भएको खण्डमा या मध्यावधिमार्फत कांग्रेस ठूलो दल भई नेतृत्व गर्न पाएको खण्डमा मात्र पूरा हुने देखिन्छ । राजनीतिक परिवर्तनका लागि भएका सबैजसो आन्दोलनमा बर्खास्ती, आक्रमण, यातना झेल्ने ‘अभागी’ र परिवर्तनपछिका अधिकांश राजकीय अवसर पाएर ‘भाग्यमानी’ बन्ने नेताहरूको दुर्लभ सूचीमा देउवा मात्रै देखिन्छन् । आलोपालो सहमतिअनुसार प्रधानमन्त्री हुनैका लागि देउवाले निर्वतमान प्रधानमन्त्री ओलीका कतिपय कमजोरी एवं गलत कार्यशैलीको विरोध गरेनन् । कांग्रेसका नेताहरूले दबाब दिए पनि उनी मौन बस्थे । विभिन्न आन्दोलन हुँदै जनआन्दोलनदेखि जेनजी आन्दोलनका क्रममा कुटाइ खाने ‘अभागी’ नेता पनि उनै देउवा हुन् । २०६२÷०६३ सालको जनआन्दोलनमा देउवाले प्रहरीको कुटाइ खानुप¥यो । गिरिजाप्रसाद कोइरालासहित अन्य नेताहरूसँगै देउवाले कुटाइ खानुपरेको थियो । नेपाली कांग्रेस (प्रजातान्त्रिक)का सभापतिसमेत रहेका देउवाको त्यतिबेला टाउको फुटेको थियो । अहिले जेनजी आन्दोलनका क्रममा समेत रगताम्य हुनेगरी कुटाइ खाए । अन्य पूर्वप्रधानमन्त्रीहरू सुरक्षित रूपमा उद्धार गरिए पनि उनी घरमै श्रीमती आरजुसँग बसिरहेका बेला आन्दोलनकारीको घेरामा परे । देउवा प्रधानमन्त्री भएकैबेला ११ मंसिर २०५८ मा संकटकाल घोषणा गरे । ११ जेठ २०५९ सम्म ६ महिना संकटकाल रह्यो । संकटकाल थप्न खोजेपछि गिरिजाप्रसाद कोइरालाले मानेनन् । त्यसपछि देउवाले संसद् विघटन गरी प्रतिनिधिसभाको निर्वाचन मिति घोषणा गरे । तर, निर्वाचन गर्न नसकेपछि तत्कालीन राजा ज्ञानेन्द्र शाहले असक्षम घोषणा गर्दै प्रजातन्त्रमाथि ‘कू’ गरेका थिए । ९ असोज २००२ मा जन्मेका देउवा विद्यार्थीकालदेखि नै राजनीतिमा सक्रिय थिए । कांग्रेसको नेपाल विद्यार्थी संघको संस्थापक अध्यक्ष भएका देउवाले पञ्चायतविरुद्धको आन्दोलनमा पटकपटक जेल जीवन पनि बिताउनुपरेको थियो । उनीनिकटका नेताहरूले उनको जिब्रोमा करेन्ट लगाएर यातना दिएको पनि सम्झिन्छन् । त्यही भएर उनको बोली प्रस्ट छैन । कांग्रेसको केन्द्रीय सदस्य, उपसभापति हँुदै देउवा २०६९ सालमा पार्टी सभापति भएका थिए । पार्टीभित्र संगठन विस्तार र नेतृत्वमा उनी अगाडि छन् । २०५१–२०५२ सालमा देउवा पहिलोपटक प्रधानमन्त्री भए । २०५८–२०५९ सालमा दोस्रोपटक प्रधानमन्त्री भएका देउवा तत्कालीन राजा ज्ञानेन्द्रबाट बर्खास्तीमा परेका थिए । शाही निरंकुशतापश्चात २०६२–२०६३ सालको तेस्रो कार्यकालका लागि प्रधानमन्त्री भएका देउवालाई तत्कालै हटाइएको थियो । तर, चौथो कार्यकालका लागि देउवा पुनः २०७४–२०७५ सालमा प्रधानमन्त्री भए । त्यतिबेला उनले नयाँ संविधानअनुसारको पहिलो स्थानीय, प्रदेश र संघीय निर्वाचन गराएर असक्षमको ‘ट्याग’ हटाउन सफल भए । राजाबाट असक्षम घोषित गरी पदच्यूत भएका देउवाले निर्वाचनपश्चात आफू सफल हुने प्रमाण दिन सफल भए । त्यसपछि ओलीले प्रतिनिधिसभा विघटन गरेपछि संवैधानिक व्याख्या र सर्वोच्च अदालतको आदेशपछि २०७८–२०७९ सालमा पुनः पाँचौं कार्यकालका लागि उनी प्रधानमन्त्री भए । त्यसबेला देउवाले कोभिड–१९ को व्यवस्थापनका साथै एमसीसी पारित गराउने प्रमुख कार्य गरेका थिए । नेपालका समकालीन नेताहरूमध्ये देउवा अनुभवी संसदीय नेतामध्येका एक हुन् । तर, उनीमाथि राजनीतिक अस्थिरता बढाउने, निर्णयमा ढिलाइ र नेतृत्वमा कमजोरीसमेत गर्ने टिप्पणी हुने गरेको छ । बहुदलीय प्रजातन्त्र प्रतिबन्धित हुँदा देउवा भूमिगत राजनीतिमा समेत सक्रिय नेता हुन् । पञ्चायती शासनविरुद्धको आन्दोलन गर्दा देउवालाई जेलमै कठोर यातना दिइएको बताइन्छ । भौतिक र मानसिक यातना पाएका देउवाले अछाम, काठमाडौंसहित देशका विभिन्न जेलमा जेलजीवन बिताएका छन् । देउवा अहिले राजनीतिको उतराद्र्धमा छन् । नेपाली कांग्रेसको १५औं महाधिवेशनबाट पार्टी विधानअनुसार उनी सभापति हुन पाउँदैनन् । तर, अहिलेको जेनजी आन्दोलनपश्चात देउवामाथि अहिले नै नेतृत्व परित्याग गरी राजनीतिबाट संन्यास लिनुपर्ने ठूलो दबाब छ । अस्पतालमा उपचाररत देउवाले पार्टी सभापतिबाट राजीनामा गरेर युवा पुस्तालाई नेतृत्व हस्तान्तरण गर्न तयार भए नभएको विषयमा भने अहिलेसम्म मुख खोलेका छैनन् । The post ‘अभागी’ देउवा, ‘भाग्यमानी’ देउवा appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-16T23:17:03.791725Z",
  "id": "ca0eb78d63fb80a2e3261c98f3867e7d1530e2708967a1a4554d007968cd62f2",
  "images": [
    "https://rajdhanidaily.com/wp-content/uploads/2025/02/Deuba_6.jpg-1.jpg"
  ],
  "lang": "ne",
  "published_at": "2025-09-16T23:11:00Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"630\" src=\"https://rajdhanidaily.com/wp-content/uploads/2025/02/Deuba_6.jpg-1.jpg\" style=\"float: left; margin: 0 15px 15px 0;\" width=\"1000\" />काठमाडौं । जेनजीहरूको भ्रष्टाचारविरोधी अभियानबाट विद्रोहमा बदलिएको जेनजी आन्दोलनका क्रममा ७३ जनाभन्दा बढीको ज्यान गयो, अर्बौंको भौतिक क्षति भयो । सरकारी कार्यालयदेखि जेनजीले भ्रष्ट ठानेका नेताका घर जले । घर खरानी भए पनि मन्त्री र प्रधानमन्त्री सेनाको हेलिकोप्टर प्रयोग गर्दै सुरक्षित स्थानमा भागे । तर, लामो राजनीतिक इतिहास बोकेका नेपाली कांग्रेस सभापति भने आन्दोलनकारीको निसानामा [&#8230;]</p>\n<p>The post <a href=\"https://rajdhanidaily.com/id/121948/\" rel=\"nofollow\">‘अभागी’ देउवा, ‘भाग्यमानी’ देउवा</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "‘अभागी’ देउवा, ‘भाग्यमानी’ देउवा",
  "url": "https://rajdhanidaily.com/id/121948/",
  "version": 1
}