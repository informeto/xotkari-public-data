{
  "byline": "नागरिक",
  "canonical_hash": "a5439fb2e48aca78e610c9fdacfa990aaf7976a328fb1702590d6fa0deece2f4",
  "content_html": "<p><img alt=\"\" src=\"https://images.nagariknewscdn.com/2025/third-party/1754228080_Dhan%20(1).jpg\" /></p><p>हालैको अविरल वर्षातले बर्दघाट सुस्ता पश्चिम नवलपरासीको पाल्हीनन्दन र सरावलका धान बालीमा क्षति पुर्याएको छ।</p><p>पाल्हीनन्दन र सरावलमा ७०० बिघाभन्दा बढी धानबाली डुबान भएको पाल्हीनन्दन‐१ का वडा सदस्य चुल्हाइप्रसाद यादवले जानकारी दिए। उनका अनुसार यस वर्ष सरावल र पाल्हीनन्दनका शंकरपुरमा धानबाली सपारेको थियो।</p><p>उनका अनुसार धनेवा र झरही खोलामा आएको बाढीले पाल्हीनन्दन र सरावलको धानबालीमा क्षति पुर्याएको हो। पाल्हीनन्दनको शंकरपुर र सरावल गाउँपालिकाको मधवलीया, खडवना र भुजहवाका किसान चैते फसल गहुँ, तोरी, मसुरो र केही मात्रामा ऊखु खेती गर्छन्।</p><p>वडा सदस्य यादवले भने, 'पाल्हीनन्दन र सरावलका किसान प्रत्येक वर्ष धानबाली लगाउँदछन्। बाढीले खेतमै धान सड्छ धान काट्न पाउँदैनन्। यस वर्ष धान काट्न पाइन्छ कि भन्ने आश लागेको थियो। कतिपय धान फलिसकेको थियो। केही प्रजातिका धान फलिरहेको थियो। अहिले धान काट्ने बोला बाढी आएर हामीलाई बर्बाद बनायो।'</p><p>बाढीले सरावलमा ७०० बढी बिघामा लगाइएको धानबाली डुबान भएको सरावल‐७ का वडाध्यक्ष हेयात खान धुनियाले जानकारी दिए।</p><p>सरावल–६ मधवलीयाका किसान घनश्यामा चौधरीले डेढ बिघामा लगाइएको धानबाली नष्ट भएको छ र यसबाट दुई लाख रुपैयाँको बराबर नोक्सान भएको जानकारी दिए।</p><p>जिल्लाका सरावल गाउँपालिका र पाल्हीनन्दनका २७५ हेक्टर क्षेत्रफलमा लगाइएका धानबाली डुबानमा परेको नवलपरासी कृषि ज्ञान केन्द्र प्रमुख डा रविन्द्र नाथ चौबेले जानकारी दिए। उनका अनुसार पाल्हीनन्दन‐१ शङ्करपुर र सरावल‐४, ५, ६, र ७ मा बाढीले धानबालीमा क्षति पुर्याएको हो।</p>",
  "content_text": "हालैको अविरल वर्षातले बर्दघाट सुस्ता पश्चिम नवलपरासीको पाल्हीनन्दन र सरावलका धान बालीमा क्षति पुर्याएको छ। पाल्हीनन्दन र सरावलमा ७०० बिघाभन्दा बढी धानबाली डुबान भएको पाल्हीनन्दन‐१ का वडा सदस्य चुल्हाइप्रसाद यादवले जानकारी दिए। उनका अनुसार यस वर्ष सरावल र पाल्हीनन्दनका शंकरपुरमा धानबाली सपारेको थियो। उनका अनुसार धनेवा र झरही खोलामा आएको बाढीले पाल्हीनन्दन र सरावलको धानबालीमा क्षति पुर्याएको हो। पाल्हीनन्दनको शंकरपुर र सरावल गाउँपालिकाको मधवलीया, खडवना र भुजहवाका किसान चैते फसल गहुँ, तोरी, मसुरो र केही मात्रामा ऊखु खेती गर्छन्। वडा सदस्य यादवले भने, 'पाल्हीनन्दन र सरावलका किसान प्रत्येक वर्ष धानबाली लगाउँदछन्। बाढीले खेतमै धान सड्छ धान काट्न पाउँदैनन्। यस वर्ष धान काट्न पाइन्छ कि भन्ने आश लागेको थियो। कतिपय धान फलिसकेको थियो। केही प्रजातिका धान फलिरहेको थियो। अहिले धान काट्ने बोला बाढी आएर हामीलाई बर्बाद बनायो।' बाढीले सरावलमा ७०० बढी बिघामा लगाइएको धानबाली डुबान भएको सरावल‐७ का वडाध्यक्ष हेयात खान धुनियाले जानकारी दिए। सरावल–६ मधवलीयाका किसान घनश्यामा चौधरीले डेढ बिघामा लगाइएको धानबाली नष्ट भएको छ र यसबाट दुई लाख रुपैयाँको बराबर नोक्सान भएको जानकारी दिए। जिल्लाका सरावल गाउँपालिका र पाल्हीनन्दनका २७५ हेक्टर क्षेत्रफलमा लगाइएका धानबाली डुबानमा परेको नवलपरासी कृषि ज्ञान केन्द्र प्रमुख डा रविन्द्र नाथ चौबेले जानकारी दिए। उनका अनुसार पाल्हीनन्दन‐१ शङ्करपुर र सरावल‐४, ५, ६, र ७ मा बाढीले धानबालीमा क्षति पुर्याएको हो।",
  "fetched_at": "2025-09-20T02:44:02.035576Z",
  "id": "a4187ef557f8723b3b74416850b756d800535f5f69cedb1fd8ab3f9e3dc23cef",
  "images": [
    "https://images.nagariknewscdn.com/2025/third-party/1754228080_Dhan%20(1).jpg"
  ],
  "lang": "ne",
  "published_at": "2025-09-20T01:08:52Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "हालैको अविरल वर्षातले बर्दघाट सुस्ता पश्चिम नवलपरासीको पाल्हीनन्दन र सरावलका धान बालीमा क्षति पुर्याएको छ।...",
  "tags": null,
  "title": "अविरल वर्षाले धानबालीमा क्षति",
  "url": "https://nagariknews.nagariknetwork.com/social-affairs/incessant-rains-damage-rice-crops-36-30.html",
  "version": 1
}