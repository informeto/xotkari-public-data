{
  "byline": "अनिल मल्ल ठकुरी",
  "canonical_hash": "b6c229353207b8788175d34d64341b2b422e3dd9f302463829a7ebc5c9a0a800",
  "content_html": "<p><img alt=\"\" src=\"https://images.nagariknewscdn.com/2025/third-party/1758283122_Nepali%20Cricket%20.jpg\" /></p><p>संयुक्त अरब इमिरेट्स (युएई) को भिसा नआएपछि नेपाली राष्ट्रिय क्रिकेट टोलीको शुक्रबार बिहान त्यसतर्फ प्रस्थान गर्ने यात्रा रोकिएको छ ।  </p><p>दुईपटकको विश्व च्याम्पियन वेस्ट इन्डिजसँग तीन खेलको टी-२० शृंखला खेल्न नेपाली टोली शुक्रबार बिहान युएई जाने कार्यक्रम थियो । तर, युएईले भिसा नदिएपछि नेपालको यात्रा प्रभावित भएको छ । आइसिसी टी-२० विश्वकप छनोटको तयारीका लागि नेपाली टोली युएई जान लागेको हो । </p><p>नेपाल क्रिकेट संघ (क्यान) का प्रवक्ता छुम्बी लामाले भिसा नआएपछि आज बिहान नेपाली टोलीको युएई जाने उडान हुन नसकेको बताए । ‘नेपाली टोली आज बिहानै युएई जाने कार्यक्रम हो । त्यहीअनुरूप टिकट पनि थियो । तर, भिसा आएन । भिसा आएपछि उहाँहरू जानु हुनेछ । केही दिन समय लाग्छ सक्छ । सम्भवत् सोमबारसम्म जानु हुन्छ होला,’प्रवक्ता छुम्बीले भने ।</p><p>उनले भिसा अनुमतिको लागि प्रक्रिया पनि अगाडि बढेको उल्लेख गरेका छन् । युएई सरकारले नेपालीको भिसा अनुमतिमा कडाई गरेपछि नेपाली क्रिकेट टोलीको विश्वकप तयारी केही समय पछि धकेलिने भएको छ । युएई सरकारले के कारण र कहिलेसम्म भिसा अनुमतिमा कडाई गर्ने बारे आधिकारिक सूचना भने जारी गरेको छैन । </p><p>यद्यपि, युएईले भिसामा कडाई गरेको कारणबारे नेपालका सञ्चारमाध्यम फरकफरक समाचार आएका छन् । जेन-जीको आन्दोलनपछि कैदी फरार भएकाले र कतारमा हमलापछि सुरक्षा सुरक्षा चुनौती हुन सक्ने जस्ता कारणले भिसामा कडाई गरिएको तथ्यहरू आइरहेका छन् । यसअघि बंगलादेश भएको आन्दोलनपछि शेख हसिनाको सरकारले ढल्दा पनि युएईले त्यहाँ भिसा अनुमति रोकेको थियो । </p><p>त्यसैले पनि नेपाली क्रिकेट टोलीले आफ्नै देश भिसा काउन्सलरबाट अनुमति पाउने सम्भावना न्युन छ । जेन-जीको आन्दोलनका क्रममा १५ हजारभन्दा बढी कैदी जेलबाट फरार भएका थिए । अझै पनि आठ हजारभन्दा बढी कैदी फरार छन् । यसकै कारण युएई सरकारले सुरक्षा चुनौती देखेपछि नेपालको सबैखाले भिसा अनुमतिमा कडाई गरेको बुझिएको छ । युएईमा नेपालले आगामी सेप्टेम्बर २७, २९ र ३० तारिखमा वेस्ट इन्डिजविरुद्ध खेल्दै छ ।</p><p>ओमानमा आगामी अक्टोबर ८ देखि १७ सम्म आइसिसी टी-२० विश्वकप एसिया प्यासिफिक रिजनल फाइनल हुँदै छ । यसैको तयारीका लागि नेपालले वेस्ट इन्डिजसँग खेल्न लागेको हो । यस छनोटमा कुल ९ राष्ट्रले खेल्नेछन् । यहाँबाट तीन टोलीले सन् २०२६ मा भारत र श्रीलंकामा संयुक्त रूपमा आयोजना विश्वकपमा स्थान बनाउनेछन् । </p><p>यसपल्ट पनि छनोट चरण पार गर्दै नेपाली टोलीले तेस्रो पल्ट टी-२० विश्वकप खेल्ने लक्ष्यमा छ । त्यसैका लागि नेपालले छनोटअगाडि अनुभवी राष्ट्र वेस्ट इन्डिजसँग तीन खेलको टी-२० शृंखला खेल्न लागेको हो ।</p>",
  "content_text": "संयुक्त अरब इमिरेट्स (युएई) को भिसा नआएपछि नेपाली राष्ट्रिय क्रिकेट टोलीको शुक्रबार बिहान त्यसतर्फ प्रस्थान गर्ने यात्रा रोकिएको छ । दुईपटकको विश्व च्याम्पियन वेस्ट इन्डिजसँग तीन खेलको टी-२० शृंखला खेल्न नेपाली टोली शुक्रबार बिहान युएई जाने कार्यक्रम थियो । तर, युएईले भिसा नदिएपछि नेपालको यात्रा प्रभावित भएको छ । आइसिसी टी-२० विश्वकप छनोटको तयारीका लागि नेपाली टोली युएई जान लागेको हो । नेपाल क्रिकेट संघ (क्यान) का प्रवक्ता छुम्बी लामाले भिसा नआएपछि आज बिहान नेपाली टोलीको युएई जाने उडान हुन नसकेको बताए । ‘नेपाली टोली आज बिहानै युएई जाने कार्यक्रम हो । त्यहीअनुरूप टिकट पनि थियो । तर, भिसा आएन । भिसा आएपछि उहाँहरू जानु हुनेछ । केही दिन समय लाग्छ सक्छ । सम्भवत् सोमबारसम्म जानु हुन्छ होला,’प्रवक्ता छुम्बीले भने । उनले भिसा अनुमतिको लागि प्रक्रिया पनि अगाडि बढेको उल्लेख गरेका छन् । युएई सरकारले नेपालीको भिसा अनुमतिमा कडाई गरेपछि नेपाली क्रिकेट टोलीको विश्वकप तयारी केही समय पछि धकेलिने भएको छ । युएई सरकारले के कारण र कहिलेसम्म भिसा अनुमतिमा कडाई गर्ने बारे आधिकारिक सूचना भने जारी गरेको छैन । यद्यपि, युएईले भिसामा कडाई गरेको कारणबारे नेपालका सञ्चारमाध्यम फरकफरक समाचार आएका छन् । जेन-जीको आन्दोलनपछि कैदी फरार भएकाले र कतारमा हमलापछि सुरक्षा सुरक्षा चुनौती हुन सक्ने जस्ता कारणले भिसामा कडाई गरिएको तथ्यहरू आइरहेका छन् । यसअघि बंगलादेश भएको आन्दोलनपछि शेख हसिनाको सरकारले ढल्दा पनि युएईले त्यहाँ भिसा अनुमति रोकेको थियो । त्यसैले पनि नेपाली क्रिकेट टोलीले आफ्नै देश भिसा काउन्सलरबाट अनुमति पाउने सम्भावना न्युन छ । जेन-जीको आन्दोलनका क्रममा १५ हजारभन्दा बढी कैदी जेलबाट फरार भएका थिए । अझै पनि आठ हजारभन्दा बढी कैदी फरार छन् । यसकै कारण युएई सरकारले सुरक्षा चुनौती देखेपछि नेपालको सबैखाले भिसा अनुमतिमा कडाई गरेको बुझिएको छ । युएईमा नेपालले आगामी सेप्टेम्बर २७, २९ र ३० तारिखमा वेस्ट इन्डिजविरुद्ध खेल्दै छ । ओमानमा आगामी अक्टोबर ८ देखि १७ सम्म आइसिसी टी-२० विश्वकप एसिया प्यासिफिक रिजनल फाइनल हुँदै छ । यसैको तयारीका लागि नेपालले वेस्ट इन्डिजसँग खेल्न लागेको हो । यस छनोटमा कुल ९ राष्ट्रले खेल्नेछन् । यहाँबाट तीन टोलीले सन् २०२६ मा भारत र श्रीलंकामा संयुक्त रूपमा आयोजना विश्वकपमा स्थान बनाउनेछन् । यसपल्ट पनि छनोट चरण पार गर्दै नेपाली टोलीले तेस्रो पल्ट टी-२० विश्वकप खेल्ने लक्ष्यमा छ । त्यसैका लागि नेपालले छनोटअगाडि अनुभवी राष्ट्र वेस्ट इन्डिजसँग तीन खेलको टी-२० शृंखला खेल्न लागेको हो ।",
  "fetched_at": "2025-09-19T13:52:32.400920Z",
  "id": "416950b7646254a46f8f2d05154561aaa2933b4cb7eb3265a718c7238b4190fb",
  "images": [
    "https://images.nagariknewscdn.com/2025/third-party/1758283122_Nepali%20Cricket%20.jpg"
  ],
  "lang": "ne",
  "published_at": "2025-09-19T12:00:57Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "युएई सरकारले नेपालीको भिसा अनुमतिमा कडाई गरेपछि नेपाली क्रिकेट टोलीको विश्वकप तयारी केही समय पछि धकेलिने भएको छ ।...",
  "tags": null,
  "title": "युएईले भिसा नदिँदा वेस्ट इन्डिजसँगको सिरिज अनिश्चित, वैकल्पिक उपाय खोज्दै क्यान",
  "url": "https://nagariknews.nagariknetwork.com/sports/series-with-west-indies-uncertain-as-uae-refuses-to-grant-visas-can-looking-for-alternative-solutions-60-30.html",
  "version": 1
}