{
  "byline": "नागरिक",
  "canonical_hash": "5967123c702320d5d306fa624294f0ea4af9201ab8c336d737f410eb39d9ffa9",
  "content_html": "<p><img alt=\"\" src=\"https://images.nagariknewscdn.com/2025/third-party/1758003250_police.jpg\" /></p><p>गत भदौ २३ र २४ गते ‘जेनजी पुस्ता’को आन्दोलनका क्रममा तोडफोड भएका प्रहरीका भौतिक संरचना पुनःनिर्माणमा स्थानीयवासी जुट्न थालेका छन् ।  </p><p>कोटेश्वरको नरेफाँटस्थित कोटदेवी विद्यानगर समाज सुधार समितिको संयोजनमा प्रहरी चौकी नरेफाँटको पुनःनिर्माण सम्पन्न भएको छ । समितिले एक थान मोटरसाइकल समेत हस्तान्तरण गरेको छ ।  </p><p>यस्तै, बसुन्धरास्थित प्रहरी प्रभागको भवनसमेत पुनःनिर्माण गर्न थालिएको छ । चाडपर्व नजिकिएसँगै हुने चोरी डकैतीका घटनालाई समेत ध्यानमा राखेर स्थानीयवासीले प्रहरी चौकी निर्माण थालेका हुन् । युवा व्यवसायी दीपक भट्टको संयोजकत्वमा टोली नै बनाएर पुनःनिर्माण गरिँदै  छ ।  </p><p>काठमाडौं महानगरपालिका–१६ प्रहरी वृत्त लैनचौरको भवनसमेत पुनःनिर्माण सम्पन्न भएको छ । ठमेल पर्यटन विकास परिषद् र ठमेल क्षेत्रका व्यवसायीको सहयोगमा उक्त भवन पुनःनिर्माण गरिएको परिषद्का उपाध्यक्ष सहदेव धमलाले जानकारी दिए । ठमेल क्षेत्रको सुरक्षामा प्रहरी वृत्त लैनचौर र दरबारमार्गको महत्वपूर्ण भूमिका रहँदै आएको छ ।  </p><p>ट्राफिक प्रहरी प्रभाग नयाँबसपार्कको भवनसमेत पुनःनिर्माण भइरहेको छ । नयाँबसपार्क क्षेत्रका स्थानीय सङ्घसंस्था र यातायात व्यवसायी तथा मजदुरको सहकार्यमा पुनःनिर्माण गर्न थालिएको हो ।  </p><p>उपत्यकाबाहिर धादिङमा तोडफोड तथा आगजनी भएका ११ प्रहरी चौकीमध्ये सात प्रहरी चौकी पुनःनिर्माण गरी काम सञ्चालन गरिएको प्रहरी उपरीक्षक भेषराज रिजालले जानकारी दिए ।  </p><p>काठमाडौं उपत्यका प्रहरी कार्यालयका प्रवक्ता, प्रहरी वरिष्ठ उपरीक्षक शेखर खनालले उपत्यकाभित्र मात्र २१८ प्रहरी कार्यालयमा आगजनी र तोडफोड भएको जानकारी दिए । जसमा ११२ प्रहरी कार्यालयका भवन पूर्णक्षति र ९६ कार्यालयका भवनमा आंशिक क्षति भएको छ । यस्तै, ११७ चारपाङ्ग्रे सवारीसाधन पूर्ण क्षति भएका छन् भने चार सवारीसाधनमा आंशिक क्षति भएको छ । यसैगरी १५८ दुईपाङ्ग्रे सवारीसाधनमा क्षति भएको प्रवक्ता खनालले बताए ।  </p><p>प्रहरी प्रवक्ता, प्रहरी नायब महानिरीक्षक विनोद घिमिरेले प्रहरी कार्यालय र प्रहरीका सवारी साधनमा भएको क्षतिको यकिन गर्ने काम भइरहेको बताए । कतिपय स्थानमा आन्दोलनका क्रममा क्षति भएका प्रहरी कार्यालय पुनःनिर्माण गरी प्रहरीलाई ‘ड्युटी’मा खटाउने काम सुरु भइसकेको प्रवक्ता घिमिरेले बताए । -रासस</p>",
  "content_text": "गत भदौ २३ र २४ गते ‘जेनजी पुस्ता’को आन्दोलनका क्रममा तोडफोड भएका प्रहरीका भौतिक संरचना पुनःनिर्माणमा स्थानीयवासी जुट्न थालेका छन् । कोटेश्वरको नरेफाँटस्थित कोटदेवी विद्यानगर समाज सुधार समितिको संयोजनमा प्रहरी चौकी नरेफाँटको पुनःनिर्माण सम्पन्न भएको छ । समितिले एक थान मोटरसाइकल समेत हस्तान्तरण गरेको छ । यस्तै, बसुन्धरास्थित प्रहरी प्रभागको भवनसमेत पुनःनिर्माण गर्न थालिएको छ । चाडपर्व नजिकिएसँगै हुने चोरी डकैतीका घटनालाई समेत ध्यानमा राखेर स्थानीयवासीले प्रहरी चौकी निर्माण थालेका हुन् । युवा व्यवसायी दीपक भट्टको संयोजकत्वमा टोली नै बनाएर पुनःनिर्माण गरिँदै छ । काठमाडौं महानगरपालिका–१६ प्रहरी वृत्त लैनचौरको भवनसमेत पुनःनिर्माण सम्पन्न भएको छ । ठमेल पर्यटन विकास परिषद् र ठमेल क्षेत्रका व्यवसायीको सहयोगमा उक्त भवन पुनःनिर्माण गरिएको परिषद्का उपाध्यक्ष सहदेव धमलाले जानकारी दिए । ठमेल क्षेत्रको सुरक्षामा प्रहरी वृत्त लैनचौर र दरबारमार्गको महत्वपूर्ण भूमिका रहँदै आएको छ । ट्राफिक प्रहरी प्रभाग नयाँबसपार्कको भवनसमेत पुनःनिर्माण भइरहेको छ । नयाँबसपार्क क्षेत्रका स्थानीय सङ्घसंस्था र यातायात व्यवसायी तथा मजदुरको सहकार्यमा पुनःनिर्माण गर्न थालिएको हो । उपत्यकाबाहिर धादिङमा तोडफोड तथा आगजनी भएका ११ प्रहरी चौकीमध्ये सात प्रहरी चौकी पुनःनिर्माण गरी काम सञ्चालन गरिएको प्रहरी उपरीक्षक भेषराज रिजालले जानकारी दिए । काठमाडौं उपत्यका प्रहरी कार्यालयका प्रवक्ता, प्रहरी वरिष्ठ उपरीक्षक शेखर खनालले उपत्यकाभित्र मात्र २१८ प्रहरी कार्यालयमा आगजनी र तोडफोड भएको जानकारी दिए । जसमा ११२ प्रहरी कार्यालयका भवन पूर्णक्षति र ९६ कार्यालयका भवनमा आंशिक क्षति भएको छ । यस्तै, ११७ चारपाङ्ग्रे सवारीसाधन पूर्ण क्षति भएका छन् भने चार सवारीसाधनमा आंशिक क्षति भएको छ । यसैगरी १५८ दुईपाङ्ग्रे सवारीसाधनमा क्षति भएको प्रवक्ता खनालले बताए । प्रहरी प्रवक्ता, प्रहरी नायब महानिरीक्षक विनोद घिमिरेले प्रहरी कार्यालय र प्रहरीका सवारी साधनमा भएको क्षतिको यकिन गर्ने काम भइरहेको बताए । कतिपय स्थानमा आन्दोलनका क्रममा क्षति भएका प्रहरी कार्यालय पुनःनिर्माण गरी प्रहरीलाई ‘ड्युटी’मा खटाउने काम सुरु भइसकेको प्रवक्ता घिमिरेले बताए । -रासस",
  "fetched_at": "2025-09-16T10:55:15.142764Z",
  "id": "5e0c4f02f7581e8686247f7fc303d7590ea365d6359d1051c8622c56edd440fa",
  "images": [
    "https://images.nagariknewscdn.com/2025/third-party/1758003250_police.jpg"
  ],
  "lang": "ne",
  "published_at": "2025-09-16T09:52:16Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "चाडपर्व नजिकिएसँगै हुने चोरी डकैतीका घटनालाई समेत ध्यानमा राखेर स्थानीयवासीले प्रहरी चौकी निर्माण थालेका हुन् ।...",
  "tags": null,
  "title": "प्रहरी कार्यालय पुनःनिर्माणमा जुटे स्थानीयवासी, काठमाडौं उपत्यकामा २१८ कार्यालयमा आगजनी",
  "url": "https://nagariknews.nagariknetwork.com/social-affairs/locals-join-police-office-reconstruction-218-offices-set-on-fire-in-kathmandu-valley-16-63.html",
  "version": 1
}