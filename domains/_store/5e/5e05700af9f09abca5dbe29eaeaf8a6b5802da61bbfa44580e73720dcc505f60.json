{
  "byline": "नागरिक",
  "canonical_hash": "6a4ba16d07f4bf295fd6cd0f149df23ce580bc61cde4d3f52277a72f2a2083fc",
  "content_html": "<p><img alt=\"\" src=\"https://images.nagariknewscdn.com/2025/third-party/1757943272_Rameswor_Khanal1.jpg\" /></p><p>सरकारले कर बुझाउने समय एक महिना थप गरेको छ । जेएनजी आन्दोलनले भदौ २५ गते तिर्नुपर्ने कर तथा कर विवरण आगामी असोज २५ गतेसम्म तिर्ने गरी थप गरेको हो ।</p><p>भदौ २३ र २४ गते भएको देशव्यापी आन्दोलनका कारण देशमा कर्फ्यू तथा निषेधाज्ञा लागू भएकोका कारण व्यवसायीले समय थप गर्न माग गरेका थिए । कर बुझाउने समयमा कर कार्यालयहरु पनि बन्द भएकाले अर्थमन्त्री रामेश्वर खनालले एक महिना समय थप गर्ने निर्णय गरेका हुन् । भदौ २५ गतेसमम् बुझाउनुपर्ने कर तथा विवरण अब असोज २५ गतेसम्म बुझाए हुने भएको छ । </p><p>रकम दाखिला गर्न असुविधा भएको तथ्यलाई मध्यनजर गर्दै यस्तो निर्णय गरेको हो । २०८२ साउनको मासिक मूल्य अभिवृद्धि कर, अन्तःशुल्क, अग्रिम करकट्टी (शिक्षा सेवा र विलासिता शुल्कको विवरण तथा कर रकम) २०८२ असोज २५ गतेसम्म दाखिला गर्न सकिने निर्णय भएको अर्थ मन्त्रालयले जनाएको छ । </p><p>थप गरिएको समयमा कर दाखिला गरेमा सम्बन्धित ऐन बमोजिम लाग्ने विलम्ब शुल्क, शुल्क, व्याज, थप दस्तुर वा जरिवाना लाग्ने छैन । निजी क्षेत्रको माग अनुसार तत्काल राजस्व विवरण बुझाउने समय एक महीनाा थप गर्ने निर्णय गरेको अर्थमन्त्री रामेश्वर खनालले बताए ।</p>",
  "content_text": "सरकारले कर बुझाउने समय एक महिना थप गरेको छ । जेएनजी आन्दोलनले भदौ २५ गते तिर्नुपर्ने कर तथा कर विवरण आगामी असोज २५ गतेसम्म तिर्ने गरी थप गरेको हो । भदौ २३ र २४ गते भएको देशव्यापी आन्दोलनका कारण देशमा कर्फ्यू तथा निषेधाज्ञा लागू भएकोका कारण व्यवसायीले समय थप गर्न माग गरेका थिए । कर बुझाउने समयमा कर कार्यालयहरु पनि बन्द भएकाले अर्थमन्त्री रामेश्वर खनालले एक महिना समय थप गर्ने निर्णय गरेका हुन् । भदौ २५ गतेसमम् बुझाउनुपर्ने कर तथा विवरण अब असोज २५ गतेसम्म बुझाए हुने भएको छ । रकम दाखिला गर्न असुविधा भएको तथ्यलाई मध्यनजर गर्दै यस्तो निर्णय गरेको हो । २०८२ साउनको मासिक मूल्य अभिवृद्धि कर, अन्तःशुल्क, अग्रिम करकट्टी (शिक्षा सेवा र विलासिता शुल्कको विवरण तथा कर रकम) २०८२ असोज २५ गतेसम्म दाखिला गर्न सकिने निर्णय भएको अर्थ मन्त्रालयले जनाएको छ । थप गरिएको समयमा कर दाखिला गरेमा सम्बन्धित ऐन बमोजिम लाग्ने विलम्ब शुल्क, शुल्क, व्याज, थप दस्तुर वा जरिवाना लाग्ने छैन । निजी क्षेत्रको माग अनुसार तत्काल राजस्व विवरण बुझाउने समय एक महीनाा थप गर्ने निर्णय गरेको अर्थमन्त्री रामेश्वर खनालले बताए ।",
  "fetched_at": "2025-09-16T14:22:25.190249Z",
  "id": "5e05700af9f09abca5dbe29eaeaf8a6b5802da61bbfa44580e73720dcc505f60",
  "images": [
    "https://images.nagariknewscdn.com/2025/third-party/1757943272_Rameswor_Khanal1.jpg"
  ],
  "lang": "ne",
  "published_at": "2025-09-16T13:52:43Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "भदौ २५ गतेसमम् बुझाउनुपर्ने कर तथा विवरण अब असोज २५ गतेसम्म बुझाए हुने भएको छ ।",
  "tags": null,
  "title": "कर बुझाउने समय एक महिना थप",
  "url": "https://nagariknews.nagariknetwork.com/economy/tax-filing-deadline-extended-by-one-month-42-13.html",
  "version": 1
}