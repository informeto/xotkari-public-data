{
  "byline": "सन्देश श्रेष्ठ",
  "canonical_hash": "f88f7938d5a56ae000da2dcedcad8e5e0a62b4881f89a9f5a7bfe17fe6db631a",
  "content_html": "<p><img alt=\"\" src=\"https://images.nagariknewscdn.com/photos/1615187200_Pokhara%20Fewatal.jpg\" /></p><p>पोखरा महानगरपालिकाको मेयरमा नेकपा एकीकृत समाजवादीका धनराज आचार्य जित नजिक पुगेका छन्।</p><p>सोमबार विहानसम्म १ लाख १९ हजार ३ सय १९ मत गणनामा प्रतिस्पर्धी  एमाले उम्मेदवार कृष्ण थापालाई ३ हजार ८ सय ५३ मतान्तरले पछि पार्दै उनी जित नजिक पुगेका हुन्। कुल १ लाख ४३ हजार २ सय २६ मत खसेकोमा अब २३ हजार ९ सय ७ मत गणना गर्न बाँकी छ।</p><p>आचार्यले हालसम्म ४७ हजार ९ सय ९२ मत प्राप्त गरिसकेका छन्। उनलाई एमाले उम्मेदवार थापाले ४४ हजार १ सय ३९ मत ल्याएर पछ्र्याइरहेका छन्। अब वडा नम्बर १७, १८, १९, २१, २२, ३१, ३२ र ३३ को अन्तिम नतिजा आउन बाँकी छ।</p><p>यी वडाहरुको प्रारम्भिक नतिजा अनुसार वडा नम्बर १७, १८, १९, ३१, ३२ र ३३ मा आचार्यलाई केहि मत बढी आइरहेको छ । बाँकी वडा नम्बर २१ र २२ मा भने थापालाई झिनो मत बढी छ। वडा नम्बर १७, १९ र २१ बाट थापालाई धेरै नै मत आउने अपेक्षा एमालेले गरेको थियो। तर झण्डै आधा मत गणना गर्दा ती वडाहरुमा थापालाई ह्वात्तै मत आएन। उसो त एमालेको गढका रुपमा परिचित वडा नम्बर ५ र २६ मा पनि थापालाई उत्साहजनक मत आएन। त्यसैले गणना भइरहेका वडाहरुको बाँकी मत गणनामापनि थापालाई ह्वात्तै मत आउने सम्भावना कमै छ।</p><p>मेयर पदमा राप्रपाका शंकर खरालले ५ हजार १ सय ६४ र स्वतन्त्रका अटेरी उम्मेदवार गनेस पौडेलले २ हजार ८ सय १५ मत प्राप्त गरेका छन्।</p><p>उपमेयरमा नेकपा एमालेकी उम्मेदवार मञ्जुदेवी गुरुङपनि जिततर्फ उन्मुख भएकी छन्। उनले पनि कांग्रेस उम्मेदवार कोपिला रानाभाटसँगको मतान्तर बढाउँदै लगेकी छन्। गुरुङले ५० हजार २ सय ६० मत प्राप्त गरेर अग्रता जारी राखेकी छन्।</p><p>उनलाई कांग्रेसकी रानाभाटले ४७ हजार ४ सय ७० मत ल्याएर पछ्याइरहेकी छन्। गुरुङ रानाभाट भन्दा २ हजार ७ सय ९० मतले अघि छिन् । उपमेयर पदमा राप्रपाकी रञ्जना सेनले ५ हजार १ सय १९ मत प्राप्त गरेकी छन्।</p>",
  "content_text": "पोखरा महानगरपालिकाको मेयरमा नेकपा एकीकृत समाजवादीका धनराज आचार्य जित नजिक पुगेका छन्। सोमबार विहानसम्म १ लाख १९ हजार ३ सय १९ मत गणनामा प्रतिस्पर्धी एमाले उम्मेदवार कृष्ण थापालाई ३ हजार ८ सय ५३ मतान्तरले पछि पार्दै उनी जित नजिक पुगेका हुन्। कुल १ लाख ४३ हजार २ सय २६ मत खसेकोमा अब २३ हजार ९ सय ७ मत गणना गर्न बाँकी छ। आचार्यले हालसम्म ४७ हजार ९ सय ९२ मत प्राप्त गरिसकेका छन्। उनलाई एमाले उम्मेदवार थापाले ४४ हजार १ सय ३९ मत ल्याएर पछ्र्याइरहेका छन्। अब वडा नम्बर १७, १८, १९, २१, २२, ३१, ३२ र ३३ को अन्तिम नतिजा आउन बाँकी छ। यी वडाहरुको प्रारम्भिक नतिजा अनुसार वडा नम्बर १७, १८, १९, ३१, ३२ र ३३ मा आचार्यलाई केहि मत बढी आइरहेको छ । बाँकी वडा नम्बर २१ र २२ मा भने थापालाई झिनो मत बढी छ। वडा नम्बर १७, १९ र २१ बाट थापालाई धेरै नै मत आउने अपेक्षा एमालेले गरेको थियो। तर झण्डै आधा मत गणना गर्दा ती वडाहरुमा थापालाई ह्वात्तै मत आएन। उसो त एमालेको गढका रुपमा परिचित वडा नम्बर ५ र २६ मा पनि थापालाई उत्साहजनक मत आएन। त्यसैले गणना भइरहेका वडाहरुको बाँकी मत गणनामापनि थापालाई ह्वात्तै मत आउने सम्भावना कमै छ। मेयर पदमा राप्रपाका शंकर खरालले ५ हजार १ सय ६४ र स्वतन्त्रका अटेरी उम्मेदवार गनेस पौडेलले २ हजार ८ सय १५ मत प्राप्त गरेका छन्। उपमेयरमा नेकपा एमालेकी उम्मेदवार मञ्जुदेवी गुरुङपनि जिततर्फ उन्मुख भएकी छन्। उनले पनि कांग्रेस उम्मेदवार कोपिला रानाभाटसँगको मतान्तर बढाउँदै लगेकी छन्। गुरुङले ५० हजार २ सय ६० मत प्राप्त गरेर अग्रता जारी राखेकी छन्। उनलाई कांग्रेसकी रानाभाटले ४७ हजार ४ सय ७० मत ल्याएर पछ्याइरहेकी छन्। गुरुङ रानाभाट भन्दा २ हजार ७ सय ९० मतले अघि छिन् । उपमेयर पदमा राप्रपाकी रञ्जना सेनले ५ हजार १ सय १९ मत प्राप्त गरेकी छन्।",
  "fetched_at": "2025-09-15T15:23:55.160398Z",
  "id": "5e8ae087ac72b4a40fe7ad7dc77c0f3cf3b703343908f9f6c94fd13857c5394a",
  "images": [
    "https://images.nagariknewscdn.com/photos/1615187200_Pokhara%20Fewatal.jpg"
  ],
  "lang": "ne",
  "published_at": "2022-05-22T20:21:01Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "सोमबार विहानसम्म १ लाख १९ हजार ३ सय १९ मत गणनामा प्रतिस्पर्धी  एमाले उम्मेदवार कृष्ण थापालाई ३ हजार ८ सय ५३ मतान्तरले पछि पार्दै उनी जित नजिक पुगेका हुन्। कुल १ लाख ४३ हजार २ सय २६ मत खसेकोमा अब २३ हजार ९ सय ७ मत गणना गर्न बाँकी छ।...",
  "tags": null,
  "title": "पोखराको मेयरमा धनराज जितकाे नजिक",
  "url": "https://nagariknews.nagariknetwork.com/NirwachanBishes/832141-1653271561.html",
  "version": 1
}