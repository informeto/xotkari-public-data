{
  "byline": "नागरिक",
  "canonical_hash": "2d3373e68e0b2a85c284731fb3ebab4e6384a587910705d1fdb3abd1331d9987",
  "content_html": "<p><img alt=\"\" src=\"https://images.nagariknewscdn.com/authors/1757989482_Indi%20Pakistan%20(1).jpg\" /></p><p>पाकिस्तानले एसिया कप क्रिकेटमा सोमबार भएको भारतसँगको खेलका म्याच रेफ्रीविरुद्ध उजुरी दिएको छ । दुबईमा भएको खेलमा भारतले पाकिस्तानमाथि सात विकेटको सहज जित निकालेको थियो । </p><p>गत मेमा युद्धको संघारमा देखिएपछि पहिलोपल्ट भारत र पाकिस्तानबिच प्रतिस्पर्धा भएको हो । तर, क्रिकेट मैदानमा पनि दुई देशबिच विवाद देखिएको छ । तर, म्याचमा भारतका खेलाडीले खेल सकिएपछि हात नमिलाई मैदान छाडेपछि विवाद सुरु भएको थियो । पाकिस्तानले भारतसँगै उक्त खेलका म्याच रेफ्री जिम्बाब्वेका एन्डी पेक्रफ्टमाथि उजुरी दिएको छ । म्याच रेफ्रीले नै खेल सुरु हुनुभन्दा अगाडि भारतका कप्तान सूर्यकुमार यादवसँग हात नमिलाउन आफ्ना कप्तान सलमान अघाले भनेको पाकिस्तानले उल्लेख गरेको छ । त्यो खेलमा दुवै कप्तानले हात मिलाएका थिएनन् ।</p><p>‘पिसिबीले आइसिसीको कोड अफ कन्डक्ट उल्लंघन गरेकाले म्याच रेफ्रीविरुद्ध उजुरी दर्ता गराएको छ । एमसिसीको नियमअनुसार क्रिकेटको भावनालाई उल्लंघन गर्न पाइने छैन,’ पाकिस्तान क्रिकेट बोर्ड (पिसिबी) का चेयरमेन मोहसिन नाक्भीले भनेका छन् । पिसिबीले तत्कालै टी ट्वान्टी फरम्याटको एसिया कप क्रिकेटबाट एन्डीलाई हटाउन माग राखेको छ । त्यसबारे पिसिबीले अन्तर्राष्ट्रिय क्रिकेट काउन्सिल (आइसिसी) लाई पनि जानकारी गराएको छ । पत्रकार सम्मेलनमा भारतका कप्तान सूर्यकुमार यादवले भारतीय सरकार र भारतीय क्रिकेट कन्ट्रोल बोर्ड (बिसिसिआई) को सुझावअनुसार नै आफ्नो टोलीले त्यसो गरेको बताएका छन् । </p><p>‘भारतीय सरकार र बिसिसिआईको निर्देशनलाई हामीले पालना गरेका हौँ,’ पाकिस्तानका खेलाडीसँग किन हात नमिलाएको भन्ने प्रश्नमा सूर्यकुमारले जबाफ दिए । त्यसको विरोधस्वरूप पाकिस्तानले खेलपछि पत्रकार सम्मेलनमा आफ्ना कप्तान अघालाई पठाएन । आइसिसीको नियमअनुरूप खेलपछि कप्तान पत्रकार सम्मेलनमा जानुपर्थ्यो । दुवै टोली दुबईमा हुने सुपर फोरको खेलमा पनि फेरि खेल्न सक्छन् । तर, त्यसका लागि पाकिस्तानले समूहको अन्तिम खेलमा बुधबार संयुक्त अरब इमिरेट्स (युएई) विरुद्ध जित निकाल्नुपर्नेछ । यदि दुवै टोली फाइनलसम्म पुगेमा आगामी सेप्टेम्बर २८ मा दुबईमा तेस्रोपल्ट भेट हुनेछ ।</p><p>मिसाइल आक्रमणपछि दुवै टोली पहिलोपल्ट क्रिकेट मैदानमा आमनेसामना भएका हुन् । त्यो युद्धमा ७० जना मानिसको मृत्यु भएको थियो । भारतको स्वशासित क्षेत्र कास्मिरको पहलगाममा गत अप्रिल २२ मा सर्वसाधारण मारिएपछि दुई देश युद्धको संघारमा पुगेका हुन् । भारतले त्यो आक्रमणमा पाकिस्तानको हात रहेको आरोप लगाउँदै आएको छ ।</p>",
  "content_text": "पाकिस्तानले एसिया कप क्रिकेटमा सोमबार भएको भारतसँगको खेलका म्याच रेफ्रीविरुद्ध उजुरी दिएको छ । दुबईमा भएको खेलमा भारतले पाकिस्तानमाथि सात विकेटको सहज जित निकालेको थियो । गत मेमा युद्धको संघारमा देखिएपछि पहिलोपल्ट भारत र पाकिस्तानबिच प्रतिस्पर्धा भएको हो । तर, क्रिकेट मैदानमा पनि दुई देशबिच विवाद देखिएको छ । तर, म्याचमा भारतका खेलाडीले खेल सकिएपछि हात नमिलाई मैदान छाडेपछि विवाद सुरु भएको थियो । पाकिस्तानले भारतसँगै उक्त खेलका म्याच रेफ्री जिम्बाब्वेका एन्डी पेक्रफ्टमाथि उजुरी दिएको छ । म्याच रेफ्रीले नै खेल सुरु हुनुभन्दा अगाडि भारतका कप्तान सूर्यकुमार यादवसँग हात नमिलाउन आफ्ना कप्तान सलमान अघाले भनेको पाकिस्तानले उल्लेख गरेको छ । त्यो खेलमा दुवै कप्तानले हात मिलाएका थिएनन् । ‘पिसिबीले आइसिसीको कोड अफ कन्डक्ट उल्लंघन गरेकाले म्याच रेफ्रीविरुद्ध उजुरी दर्ता गराएको छ । एमसिसीको नियमअनुसार क्रिकेटको भावनालाई उल्लंघन गर्न पाइने छैन,’ पाकिस्तान क्रिकेट बोर्ड (पिसिबी) का चेयरमेन मोहसिन नाक्भीले भनेका छन् । पिसिबीले तत्कालै टी ट्वान्टी फरम्याटको एसिया कप क्रिकेटबाट एन्डीलाई हटाउन माग राखेको छ । त्यसबारे पिसिबीले अन्तर्राष्ट्रिय क्रिकेट काउन्सिल (आइसिसी) लाई पनि जानकारी गराएको छ । पत्रकार सम्मेलनमा भारतका कप्तान सूर्यकुमार यादवले भारतीय सरकार र भारतीय क्रिकेट कन्ट्रोल बोर्ड (बिसिसिआई) को सुझावअनुसार नै आफ्नो टोलीले त्यसो गरेको बताएका छन् । ‘भारतीय सरकार र बिसिसिआईको निर्देशनलाई हामीले पालना गरेका हौँ,’ पाकिस्तानका खेलाडीसँग किन हात नमिलाएको भन्ने प्रश्नमा सूर्यकुमारले जबाफ दिए । त्यसको विरोधस्वरूप पाकिस्तानले खेलपछि पत्रकार सम्मेलनमा आफ्ना कप्तान अघालाई पठाएन । आइसिसीको नियमअनुरूप खेलपछि कप्तान पत्रकार सम्मेलनमा जानुपर्थ्यो । दुवै टोली दुबईमा हुने सुपर फोरको खेलमा पनि फेरि खेल्न सक्छन् । तर, त्यसका लागि पाकिस्तानले समूहको अन्तिम खेलमा बुधबार संयुक्त अरब इमिरेट्स (युएई) विरुद्ध जित निकाल्नुपर्नेछ । यदि दुवै टोली फाइनलसम्म पुगेमा आगामी सेप्टेम्बर २८ मा दुबईमा तेस्रोपल्ट भेट हुनेछ । मिसाइल आक्रमणपछि दुवै टोली पहिलोपल्ट क्रिकेट मैदानमा आमनेसामना भएका हुन् । त्यो युद्धमा ७० जना मानिसको मृत्यु भएको थियो । भारतको स्वशासित क्षेत्र कास्मिरको पहलगाममा गत अप्रिल २२ मा सर्वसाधारण मारिएपछि दुई देश युद्धको संघारमा पुगेका हुन् । भारतले त्यो आक्रमणमा पाकिस्तानको हात रहेको आरोप लगाउँदै आएको छ ।",
  "fetched_at": "2025-09-16T02:46:28.706087Z",
  "id": "0f16de711cb4dac044cb4d8b5139c238e467095966b3e0d39619d3b26a7e20c5",
  "images": [
    "https://images.nagariknewscdn.com/authors/1757989482_Indi%20Pakistan%20(1).jpg"
  ],
  "lang": "ne",
  "published_at": "2025-09-16T02:23:28Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "तर, क्रिकेट मैदानमा पनि दुई देशबिच विवाद देखिएको छ । तर, म्याचमा भारतका खेलाडीले खेल सकिएपछि हात नमिलाई मैदान छाडेपछि विवाद सुरु भएको थियो ।...",
  "tags": null,
  "title": "भारत–पाकिस्तान क्रिकेट : हात मिलाउने विषयमा विवाद",
  "url": "https://nagariknews.nagariknetwork.com/sports/india-pakistan-cricket-controversy-over-handshake-29-86.html",
  "version": 1
}