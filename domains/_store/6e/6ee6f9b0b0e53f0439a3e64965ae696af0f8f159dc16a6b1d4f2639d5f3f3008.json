{
  "byline": "देश सञ्चार",
  "canonical_hash": "6da939cbd4ae0f0a15fde7698c0bc70aa35dd4d9f1a7ef9715956a5d98b88e85",
  "content_html": "<p>हुम्ला- जेनजी आन्दोलनका क्रममा कर्णालीका ९७ वटा भौतिक संरचनामा क्षति पुगेको छ । कर्णाली प्रदेश प्रहरी कार्यालय सुर्खेतको विवरण अनुसार निजी तथा सरकारी सवारीसाधन र भौतिक संरचनामा ठूलो क्षति पुगेको छ ।</p>\n<p>प्रदेश प्रहरी कार्यालयका प्रवक्ता प्रहरी वरिष्ठ उपरीक्षक केदार खनालका अनुसार सवारीसाधन र भौतिक संरचनातर्फ पूर्ण, आंशिक र सामान्य क्षति भएको हो । उनका अनुसार दुईपाङ्ग्रे सरकारी सवारीसाधन १४ वटा पूर्ण रूपमा क्षति भएका छन् भने पाँच वटा आंशिक रूपमा क्षति भएका छन्‌ ।</p>\n<p>चारपाङ्ग्रे छ वटा पूर्ण र १३ वटा आंशिक क्षति भएका छन्‌ । निजीतर्फ चार वटा पूर्ण, एउटा आंशिक रूपमा क्षति भएका छन्‌ । भौतिक संरचनामा सङ्घीय सरकारी कार्यालयतर्फ एक पूर्ण र दुई आंशिक क्षति भएका छन् भने प्रादेशिक कार्यालयतर्फ चार पूर्ण र तीन वटामा आंशिक क्षति पुगेको छ ।</p>\n<p>यसैगरी जिल्ला तथा स्थानीयका सात पूर्ण र १० वटा आंशिक क्षति भएका छन्‌ । चार वटा निजी भौतिक संरचनामा पूर्ण र चार वटा भौतिक संरचनामा आंशिक क्षति पुगेको छ ।</p>\n<p>कर्णालीका तीन जिल्लामा भौतिक क्षति भएको प्रहरीले जनाएको छ । सुर्खेत, जुम्ला र मुगुमा भौतिक संरचनामा क्षति पुगेको हो । सबैभन्दा धेरै सुर्खेतमा भौतिक संरचनामा क्षति पुगेको छ ।</p>\n<p>जेनजी आन्दोलनका क्रममा सुर्खेतमा ३२ सरकारी सवारीसाधनमा आगजनी भएको छ । जिल्ला प्रहरी कार्यालय सुर्खेतको तथ्याङ्क अनुसार दुईपाङ्ग्रे र चारपाङ्ग्रे सवारीसाधन गरेर १० वटा सरकारी कार्यालयका ३२ वटा सवारीसाधनमा आगजनी भएको हो ।</p>\n<p>बाँकी अन्य सरकारी कार्यालयको पनि विवरण सङ्कलनको काम भइरहेको जिल्ला प्रहरी कार्यालय सुर्खेतले जनाएको छ । प्रहरीको विवरण अनुसार आगजनीबाट १५ वटा चारपाङ्ग्रे तथा १७ वटा दुईपाङ्ग्रे गरी ३२ वटा सवारीसाधन नष्ट भएका छन्‌ ।</p>\n<p>अहिलेसम्म १० वटा सरकारी कार्यालयको मात्र विवरण प्राप्त भएको छ । अन्य कार्यालयको विवरण सङ्कलनको काम भइरहेको छ ।</p>",
  "content_text": "हुम्ला- जेनजी आन्दोलनका क्रममा कर्णालीका ९७ वटा भौतिक संरचनामा क्षति पुगेको छ । कर्णाली प्रदेश प्रहरी कार्यालय सुर्खेतको विवरण अनुसार निजी तथा सरकारी सवारीसाधन र भौतिक संरचनामा ठूलो क्षति पुगेको छ । प्रदेश प्रहरी कार्यालयका प्रवक्ता प्रहरी वरिष्ठ उपरीक्षक केदार खनालका अनुसार सवारीसाधन र भौतिक संरचनातर्फ पूर्ण, आंशिक र सामान्य क्षति भएको हो । उनका अनुसार दुईपाङ्ग्रे सरकारी सवारीसाधन १४ वटा पूर्ण रूपमा क्षति भएका छन् भने पाँच वटा आंशिक रूपमा क्षति भएका छन्‌ । चारपाङ्ग्रे छ वटा पूर्ण र १३ वटा आंशिक क्षति भएका छन्‌ । निजीतर्फ चार वटा पूर्ण, एउटा आंशिक रूपमा क्षति भएका छन्‌ । भौतिक संरचनामा सङ्घीय सरकारी कार्यालयतर्फ एक पूर्ण र दुई आंशिक क्षति भएका छन् भने प्रादेशिक कार्यालयतर्फ चार पूर्ण र तीन वटामा आंशिक क्षति पुगेको छ । यसैगरी जिल्ला तथा स्थानीयका सात पूर्ण र १० वटा आंशिक क्षति भएका छन्‌ । चार वटा निजी भौतिक संरचनामा पूर्ण र चार वटा भौतिक संरचनामा आंशिक क्षति पुगेको छ । कर्णालीका तीन जिल्लामा भौतिक क्षति भएको प्रहरीले जनाएको छ । सुर्खेत, जुम्ला र मुगुमा भौतिक संरचनामा क्षति पुगेको हो । सबैभन्दा धेरै सुर्खेतमा भौतिक संरचनामा क्षति पुगेको छ । जेनजी आन्दोलनका क्रममा सुर्खेतमा ३२ सरकारी सवारीसाधनमा आगजनी भएको छ । जिल्ला प्रहरी कार्यालय सुर्खेतको तथ्याङ्क अनुसार दुईपाङ्ग्रे र चारपाङ्ग्रे सवारीसाधन गरेर १० वटा सरकारी कार्यालयका ३२ वटा सवारीसाधनमा आगजनी भएको हो । बाँकी अन्य सरकारी कार्यालयको पनि विवरण सङ्कलनको काम भइरहेको जिल्ला प्रहरी कार्यालय सुर्खेतले जनाएको छ । प्रहरीको विवरण अनुसार आगजनीबाट १५ वटा चारपाङ्ग्रे तथा १७ वटा दुईपाङ्ग्रे गरी ३२ वटा सवारीसाधन नष्ट भएका छन्‌ । अहिलेसम्म १० वटा सरकारी कार्यालयको मात्र विवरण प्राप्त भएको छ । अन्य कार्यालयको विवरण सङ्कलनको काम भइरहेको छ ।",
  "fetched_at": "2025-09-20T04:44:58.248592Z",
  "id": "6ee6f9b0b0e53f0439a3e64965ae696af0f8f159dc16a6b1d4f2639d5f3f3008",
  "images": [],
  "lang": "ne",
  "published_at": "2025-09-20T04:41:30Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "हुम्ला- जेनजी आन्दोलनका क्रममा कर्णालीका ९७ वटा भौतिक संरचनामा क्षति...",
  "tags": null,
  "title": "९७ वटा भौतिक संरचनामा क्षति",
  "url": "https://deshsanchar.com/2025/09/20/1096177/",
  "version": 1
}