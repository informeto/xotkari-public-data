{
  "byline": "राजधानी समाचारदाता",
  "canonical_hash": "596a8a0dfd7cd3a3bf324f0b0bafe653868e2dd7ed55ef2d9c6809f0fe74d562",
  "content_html": "<img alt=\"\" class=\"attachment-full size-full wp-post-image\" height=\"380\" src=\"https://rajdhanidaily.com/wp-content/uploads/2025/09/nirmata-sang-xatipurti-magh.jpg\" style=\"float: left; margin: 0 15px 15px 0;\" width=\"771\" />\n<p>काठमाडौं । नेपाली चलचित्र निर्माताहरूको संस्था नेपाल चलचित्र निर्माता संघले मुलुक भरका चलचित्र घरमा गरिएको क्षति प्रति दुःख व्यक्त गरेको छ । संघले मंगलबार एक विज्ञप्ति जारी गर्दै दुःख व्यक्त गरेको हो । संघले ‘जेनजी’ पुस्ताको आन्दोलनमा सहिद भएकाहरू प्रति श्रद्धाञ्जली समेत अर्पण गरेको छ । आन्दोलनमा घाइते भएकाहरूको शीघ्र स्वास्थ्य लाभको कामना पनि गरेको छ ।</p>\n\n\n\n<p>निर्माता संघका अध्यक्ष नवल खडकाले एक विज्ञप्ति मार्फत मुलुक भर आन्दोलनका क्रममा क्षति पुगेका चलचित्र घरहरूलाई क्षतिपूर्ति दिन सरकारसँग आग्रह गरेका छन् । उनले निर्माता संघ मार्फत चलचित्र घर व्यवसायीलाई आवश्यक क्षतिपूर्ति प्रदान गरी पुनस्र्थापित गर्न सरकारलाई आग्रह गरेका हुन् ।</p>\n\n\n\n<p>यस अघि आइतबार नेपाल चलचित्र संघले ‘जेनजी’ पुस्ताको आन्दोलनको क्रममा भएको आगजनी र तोडफोडमा एउटा चलचित्र घर पूर्ण रूपमा क्षति भएको र चार चलचित्र घरको टिकट काउन्टर जल्दा यो क्षेत्रमा १७ करोड रुपैयाँ बराबरको क्षति पुगेको जनाएको थियो ।</p>\n\n\n\n<p>त्यसपछि निर्माता संघले यो विज्ञप्ति जारी गरेको हो । विज्ञप्तिमा अध्यक्ष नवलले बिस्तारै उठ्दै गरेको चलचित्र उद्योगलाई यो आन्दोलनले फेरी संकटमा पारेको जिकिर गरेका छन् । त्यसैले चलचित्र उद्योगलाई संरक्षण गर्न उनले आग्रह गरेका छन् । निर्माता संघले चलचित्र घर मनोरञ्जनको केन्द्र मात्र नभई राष्ट्रिय संस्कृतिको संरक्षण, संवर्धन र चलचित्र बजारको विस्तार गर्ने महत्त्वपूर्ण आधारशिला रहेको जनाएको छ ।</p>\n\n\n\n<p>सो विज्ञप्तिमा चलचित्र प्रदर्शकलाई संक्रमणकालिन अवस्थामा आत्मबल बलियो बनाएर पुन निर्माणमा लाग्नको लागि पनि संघबाट आग्रह गरिएको छ । विज्ञप्तिमा भनिएको छ, ‘यस्ता सांस्कृतिक संरचनामाथि गरिएको आगजनी र तोडफोड लोकतान्त्रिक मूल्य मान्यताको ठाडो उल्लंघन हो ।’</p>\n<p>The post <a href=\"https://rajdhanidaily.com/id/121992/\" rel=\"nofollow\">चलचित्र निर्माता संघद्धारा क्षतिपूर्तिको माग</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । नेपाली चलचित्र निर्माताहरूको संस्था नेपाल चलचित्र निर्माता संघले मुलुक भरका चलचित्र घरमा गरिएको क्षति प्रति दुःख व्यक्त गरेको छ । संघले मंगलबार एक विज्ञप्ति जारी गर्दै दुःख व्यक्त गरेको हो । संघले ‘जेनजी’ पुस्ताको आन्दोलनमा सहिद भएकाहरू प्रति श्रद्धाञ्जली समेत अर्पण गरेको छ । आन्दोलनमा घाइते भएकाहरूको शीघ्र स्वास्थ्य लाभको कामना पनि गरेको छ । निर्माता संघका अध्यक्ष नवल खडकाले एक विज्ञप्ति मार्फत मुलुक भर आन्दोलनका क्रममा क्षति पुगेका चलचित्र घरहरूलाई क्षतिपूर्ति दिन सरकारसँग आग्रह गरेका छन् । उनले निर्माता संघ मार्फत चलचित्र घर व्यवसायीलाई आवश्यक क्षतिपूर्ति प्रदान गरी पुनस्र्थापित गर्न सरकारलाई आग्रह गरेका हुन् । यस अघि आइतबार नेपाल चलचित्र संघले ‘जेनजी’ पुस्ताको आन्दोलनको क्रममा भएको आगजनी र तोडफोडमा एउटा चलचित्र घर पूर्ण रूपमा क्षति भएको र चार चलचित्र घरको टिकट काउन्टर जल्दा यो क्षेत्रमा १७ करोड रुपैयाँ बराबरको क्षति पुगेको जनाएको थियो । त्यसपछि निर्माता संघले यो विज्ञप्ति जारी गरेको हो । विज्ञप्तिमा अध्यक्ष नवलले बिस्तारै उठ्दै गरेको चलचित्र उद्योगलाई यो आन्दोलनले फेरी संकटमा पारेको जिकिर गरेका छन् । त्यसैले चलचित्र उद्योगलाई संरक्षण गर्न उनले आग्रह गरेका छन् । निर्माता संघले चलचित्र घर मनोरञ्जनको केन्द्र मात्र नभई राष्ट्रिय संस्कृतिको संरक्षण, संवर्धन र चलचित्र बजारको विस्तार गर्ने महत्त्वपूर्ण आधारशिला रहेको जनाएको छ । सो विज्ञप्तिमा चलचित्र प्रदर्शकलाई संक्रमणकालिन अवस्थामा आत्मबल बलियो बनाएर पुन निर्माणमा लाग्नको लागि पनि संघबाट आग्रह गरिएको छ । विज्ञप्तिमा भनिएको छ, ‘यस्ता सांस्कृतिक संरचनामाथि गरिएको आगजनी र तोडफोड लोकतान्त्रिक मूल्य मान्यताको ठाडो उल्लंघन हो ।’ The post चलचित्र निर्माता संघद्धारा क्षतिपूर्तिको माग appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-17T07:53:54.997150Z",
  "id": "6ec16c55be13f737a358e03fed7853a4895963be45a9b3fb9bd1db63ccd6989f",
  "images": [
    "https://rajdhanidaily.com/wp-content/uploads/2025/09/nirmata-sang-xatipurti-magh.jpg"
  ],
  "lang": "ne",
  "published_at": "2025-09-17T07:46:59Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"380\" src=\"https://rajdhanidaily.com/wp-content/uploads/2025/09/nirmata-sang-xatipurti-magh.jpg\" style=\"float: left; margin: 0 15px 15px 0;\" width=\"771\" />काठमाडौं । नेपाली चलचित्र निर्माताहरूको संस्था नेपाल चलचित्र निर्माता संघले मुलुक भरका चलचित्र घरमा गरिएको क्षति प्रति दुःख व्यक्त गरेको छ । संघले मंगलबार एक विज्ञप्ति जारी गर्दै दुःख व्यक्त गरेको हो । संघले ‘जेनजी’ पुस्ताको आन्दोलनमा सहिद भएकाहरू प्रति श्रद्धाञ्जली समेत अर्पण गरेको छ । आन्दोलनमा घाइते भएकाहरूको शीघ्र स्वास्थ्य लाभको कामना पनि गरेको [&#8230;]</p>\n<p>The post <a href=\"https://rajdhanidaily.com/id/121992/\" rel=\"nofollow\">चलचित्र निर्माता संघद्धारा क्षतिपूर्तिको माग</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "चलचित्र निर्माता संघद्धारा क्षतिपूर्तिको माग",
  "url": "https://rajdhanidaily.com/id/121992/",
  "version": 1
}