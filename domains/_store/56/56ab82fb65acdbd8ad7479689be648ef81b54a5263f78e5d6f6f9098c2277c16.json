{
  "byline": "Sandeep bhattarai",
  "canonical_hash": "967459f60bdffaecf9f4dd5b8ca1c326aa08401333c329b5e1e624579eae3f31",
  "content_html": "<p style=\"text-align: justify;\">भारत अपराजित रहँदै यूएईमा जारी एसिया कप क्रिकेटको सुपर फोरमा प्रवेश गरेको छ । शुक्रबार राति भएको समूह चरणको अन्तिम खेलमा ओमानलाई २१ रनले पराजित गर्दै भारत सुपर फोरमा प्रवेश गरेको हो ।</p>\n<p style=\"text-align: justify;\">टस जितेर पहिले ब्याटिङ गरेको भारतले निर्धारित २० ओभरमा ८ विकेट गुमाएर १ सय ८८ रन बनाएको थियो । भारतको लागि सन्जु सामसनले ५६ रन्को अर्धशतकीय पारी खेले भने अभिषेक शर्माले ३८ रन बनाए । त्यस्तै तिलक वर्माले २९ रन जोड्दा अक्षर पटेलले २६ रन बनाए ।</p>\n<p style=\"text-align: justify;\">ओमानका लागि शाह फेसल, जित्न रामानन्दी र आमिर कलिमले समान दुई-दुई विकेट लिए । भारतले प्रस्तुत गरेको १ सय ८९ रनको लक्ष्य लिएर मैदान उत्रेको ओमानले निर्धारित २० ओभरमा ४ विकेट गुमाएर १ सय ६७ रन मात्र बनाउन सक्यो ।</p>\n<p style=\"text-align: justify;\">ओमानको लागि ओपनर आमिर कलिमले र अम्माद मिर्जाले क्रमश: ६४ र ५१ रनको अर्धशतकीय पारी हेले पनि टोलीलाई जित दिलाउन सकेनन् । भारतका लागि हार्दिक पान्ड्या, अर्शदीप सिंह, कुलदीप यादव र हर्शित रानाले समान एक-एक विकेट लिए ।</p>\n<p style=\"text-align: justify;\">भारत लगातार तीन जितसहित छ अंक जोड्दै समूह &#8216;बी&#8217; को विजेताका रूपमा सुपर फोरमा प्रवेश गरेको छ भने ओमान जितविहिन रहँदै प्रतियोगिताबाट बाहिरिएको छ । यता पाकिस्तान भने तीन खेलमा दुई जित सहित चार अंक जोड्दै समूहको उपविजेता रहँदै सुपर फोरमा पुगेको छ ।</p>",
  "content_text": "भारत अपराजित रहँदै यूएईमा जारी एसिया कप क्रिकेटको सुपर फोरमा प्रवेश गरेको छ । शुक्रबार राति भएको समूह चरणको अन्तिम खेलमा ओमानलाई २१ रनले पराजित गर्दै भारत सुपर फोरमा प्रवेश गरेको हो । टस जितेर पहिले ब्याटिङ गरेको भारतले निर्धारित २० ओभरमा ८ विकेट गुमाएर १ सय ८८ रन बनाएको थियो । भारतको लागि सन्जु सामसनले ५६ रन्को अर्धशतकीय पारी खेले भने अभिषेक शर्माले ३८ रन बनाए । त्यस्तै तिलक वर्माले २९ रन जोड्दा अक्षर पटेलले २६ रन बनाए । ओमानका लागि शाह फेसल, जित्न रामानन्दी र आमिर कलिमले समान दुई-दुई विकेट लिए । भारतले प्रस्तुत गरेको १ सय ८९ रनको लक्ष्य लिएर मैदान उत्रेको ओमानले निर्धारित २० ओभरमा ४ विकेट गुमाएर १ सय ६७ रन मात्र बनाउन सक्यो । ओमानको लागि ओपनर आमिर कलिमले र अम्माद मिर्जाले क्रमश: ६४ र ५१ रनको अर्धशतकीय पारी हेले पनि टोलीलाई जित दिलाउन सकेनन् । भारतका लागि हार्दिक पान्ड्या, अर्शदीप सिंह, कुलदीप यादव र हर्शित रानाले समान एक-एक विकेट लिए । भारत लगातार तीन जितसहित छ अंक जोड्दै समूह ‘बी’ को विजेताका रूपमा सुपर फोरमा प्रवेश गरेको छ भने ओमान जितविहिन रहँदै प्रतियोगिताबाट बाहिरिएको छ । यता पाकिस्तान भने तीन खेलमा दुई जित सहित चार अंक जोड्दै समूहको उपविजेता रहँदै सुपर फोरमा पुगेको छ ।",
  "fetched_at": "2025-09-20T04:44:30.291521Z",
  "id": "56ab82fb65acdbd8ad7479689be648ef81b54a5263f78e5d6f6f9098c2277c16",
  "images": [],
  "lang": "ne",
  "published_at": "2025-09-20T04:42:55Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "भारत अपराजित रहँदै यूएईमा जारी एसिया कप क्रिकेटको सुपर फोरमा प्रवेश गरेको छ । शुक्रबार राति भएको समूह चरणको अन्तिम खेलमा ओमानलाई २१ रनले पराजित गर्दै भारत सुपर फोरमा प्रवेश गरेको हो । टस जितेर पहिले ब्याटिङ गरेको भारतले निर्धारित २० ओभरमा ८ विकेट गुमाएर १ सय ८८ रन बनाएको थियो । भारतको लागि सन्जु &#8230;",
  "tags": null,
  "title": "भारत अपराजित रहँदै एसिया कपको सुपर फोरमा",
  "url": "https://www.nepaljapan.com/09/20/681748/",
  "version": 1
}