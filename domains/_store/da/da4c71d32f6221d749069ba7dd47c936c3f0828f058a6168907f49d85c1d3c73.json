{
  "byline": "भीम चापागाईं",
  "canonical_hash": "1541674bb4cca147cbe1567465fd95f5e710dd2ff574c82e3d44c7e802dbaee6",
  "content_html": "<p><img alt=\"\" src=\"https://images.nagariknewscdn.com/2025/photos/1757857385_ilam%20nagerpalika.jpg\" /></p><p>इलाममा जेनजी समूहले भदौ २४ मा गरेको आन्दोलनक्रममा भएको क्षतिको प्रारम्भिक विवरण संकलन भएको छ । जिल्ला प्रशासन कार्यालयका अनुसार विभिन्न सरकारी कार्यालय, पार्टी कार्यालय, प्रहरी बिट, सवारी साधनलगायतमा क्षति भएको हो ।  </p><p>जिल्ला प्रशासन कार्यालय तोडफोडबाट आंशिक क्षति भएको छ । चोकबजारको प्रहरी पोस्टमा तोडफोड र कागजपत्र आगजनी गरिएको छ । बिब्ल्याँटे बजारस्थित प्रहरी पोस्ट तोडफोड र आगजनी गरिएको छ ।  </p><p>इलाम नगरपालिका कार्यालयमा आगजनी र तोडफोड गर्दा करिब पाँच करोड रुपैयाँको क्षति अनुमान गरिएको नगरले जनाएको छ ।नगरपालिका कार्यालयका सवारी साधन भवन, झ्याल, ढोका, फर्निचर, कागजात, ल्यापटप, दराजलगायत क्षति भएको प्रारम्भिक विवरण रहेको प्रमुख प्रशासकीय अधिकृत गणेशकुमार खड्काले बताए ।  </p><p>नगरको भवन दुुई वर्षअघिमात्र निर्माण गरिएको थियो । नगरको झ्यालका सिसा फुटाइएका छन् । ‘भवनभित्रका कतिपय कागजात सुुरक्षित छन् तर धेरैजसो जलेर नष्ट भएको पाइयो,’ खड्काले भने, ‘कार्यालय सञ्चालन गर्न प्रारम्भिक अवस्थाबाटै थाल्नुपर्ने भएको छ ।’ नगरको कार्यालय भवनमा भने आंशिक क्षति भएको छ ।</p><p>जिल्ला निर्वाचन कार्यालयका ल्यापटप, एउटा गाडी, दुई मोटरसाइकल, भवनका झ्याल–ढोका, मतपेटिका, फर्निचर, फोटोकपी, कम्प्युटरलगायतमा तोडफोड गरी क्षति भएको छ । प्रहरीले करिब तीन करोड रुपैयाँको क्षति अनुमान गरिएको कार्यालयका सूचना अधिकारी कृष्ण लिम्बूले जानकारी दिए ।  </p><p>प्रशासन कार्यालयका अनुसार करदाता सेवा कार्यालयमा समेत क्षति भएको छ भने कार्यालयका सबैजसो कागजात बाहिर निकालेर डढाइएको छ । कार्यालयको एउटा गाडी तोडफोड गरिएको छ । माई नगरपालिकाका चार मोटरसाइकल र एउटा गाडी तोडफोड गरिएको छ । कार्यालयका कागजात र सामग्री बाहिर निकालेर जलाइएको छ । माईकै वडा १, २, ३, ४, ७, ८, ९ र १० नम्बर वडा कार्यालयका कागजात र सामाग्री बाहिर निकालेर जलाइएको छ । माईकै सुखानी अध्ययन केन्द्रमा तोडफोड र आगजनी गरिएको छ ।  </p><p>इलाम ७ स्थित नेपाली सेनाको अतिथिगृह तोडफोड गरिएको छ । इलाम बजारमा रहेका नेकपा (एमाले), नेपाली कांग्रेस, नेकपा (माओवादी केन्द्र), जनता समाजवादी पार्टी, राष्ट्रिय प्रजातन्त्र पार्टी, नेकपा (एकीकृत समाजवादी) लगायत पार्टी कार्यालयमा तोडफोड गरिएको छ । कागजात निकालेर जलाइएको छ ।  </p><p>सहिद स्मृति प्रतिष्ठान र सूर्यरत्न बचत तथा ऋण सहकारी संस्थामा समेत क्षति भएको छ । इलाम बजारस्थित रेडियो नेपालवाणी एफएमको कार्यालयमा क्षति पुगेको छ । माई नगरपालिका २ को एमाले कार्यालयमा क्षति भएको छ । इलामस्थित नेपाल बार एसोसिएसन भवनमा पनि तोडफोडबाट आंशिक क्षति भएको बारले जनाएको छ ।  </p><p>सिडिओ सुनिता नेपालले क्षतिको विवरण संकलन भइरहेकाले सबै तथ्यांक आउन बाँकी रहेको बताइन् । ‘सबैतिरको विवरण अझै आइसकेको छैन,’ उनले भनिन्, ‘संकलनको काम भइरहेको छ ।’  </p><p>जेनजी इलाम लेखी जारी गरिएको विज्ञप्तिमा आफूहरूले शान्तिपूर्ण आन्दोलन घोषणा गरेपनि तोडफोड र आगजनीमा परिणत भएको भन्दै विध्वंश मच्चाउनेको छानबिन गरी कारबाही गर्न माग गरिएको छ ।  </p>",
  "content_text": "इलाममा जेनजी समूहले भदौ २४ मा गरेको आन्दोलनक्रममा भएको क्षतिको प्रारम्भिक विवरण संकलन भएको छ । जिल्ला प्रशासन कार्यालयका अनुसार विभिन्न सरकारी कार्यालय, पार्टी कार्यालय, प्रहरी बिट, सवारी साधनलगायतमा क्षति भएको हो । जिल्ला प्रशासन कार्यालय तोडफोडबाट आंशिक क्षति भएको छ । चोकबजारको प्रहरी पोस्टमा तोडफोड र कागजपत्र आगजनी गरिएको छ । बिब्ल्याँटे बजारस्थित प्रहरी पोस्ट तोडफोड र आगजनी गरिएको छ । इलाम नगरपालिका कार्यालयमा आगजनी र तोडफोड गर्दा करिब पाँच करोड रुपैयाँको क्षति अनुमान गरिएको नगरले जनाएको छ ।नगरपालिका कार्यालयका सवारी साधन भवन, झ्याल, ढोका, फर्निचर, कागजात, ल्यापटप, दराजलगायत क्षति भएको प्रारम्भिक विवरण रहेको प्रमुख प्रशासकीय अधिकृत गणेशकुमार खड्काले बताए । नगरको भवन दुुई वर्षअघिमात्र निर्माण गरिएको थियो । नगरको झ्यालका सिसा फुटाइएका छन् । ‘भवनभित्रका कतिपय कागजात सुुरक्षित छन् तर धेरैजसो जलेर नष्ट भएको पाइयो,’ खड्काले भने, ‘कार्यालय सञ्चालन गर्न प्रारम्भिक अवस्थाबाटै थाल्नुपर्ने भएको छ ।’ नगरको कार्यालय भवनमा भने आंशिक क्षति भएको छ । जिल्ला निर्वाचन कार्यालयका ल्यापटप, एउटा गाडी, दुई मोटरसाइकल, भवनका झ्याल–ढोका, मतपेटिका, फर्निचर, फोटोकपी, कम्प्युटरलगायतमा तोडफोड गरी क्षति भएको छ । प्रहरीले करिब तीन करोड रुपैयाँको क्षति अनुमान गरिएको कार्यालयका सूचना अधिकारी कृष्ण लिम्बूले जानकारी दिए । प्रशासन कार्यालयका अनुसार करदाता सेवा कार्यालयमा समेत क्षति भएको छ भने कार्यालयका सबैजसो कागजात बाहिर निकालेर डढाइएको छ । कार्यालयको एउटा गाडी तोडफोड गरिएको छ । माई नगरपालिकाका चार मोटरसाइकल र एउटा गाडी तोडफोड गरिएको छ । कार्यालयका कागजात र सामग्री बाहिर निकालेर जलाइएको छ । माईकै वडा १, २, ३, ४, ७, ८, ९ र १० नम्बर वडा कार्यालयका कागजात र सामाग्री बाहिर निकालेर जलाइएको छ । माईकै सुखानी अध्ययन केन्द्रमा तोडफोड र आगजनी गरिएको छ । इलाम ७ स्थित नेपाली सेनाको अतिथिगृह तोडफोड गरिएको छ । इलाम बजारमा रहेका नेकपा (एमाले), नेपाली कांग्रेस, नेकपा (माओवादी केन्द्र), जनता समाजवादी पार्टी, राष्ट्रिय प्रजातन्त्र पार्टी, नेकपा (एकीकृत समाजवादी) लगायत पार्टी कार्यालयमा तोडफोड गरिएको छ । कागजात निकालेर जलाइएको छ । सहिद स्मृति प्रतिष्ठान र सूर्यरत्न बचत तथा ऋण सहकारी संस्थामा समेत क्षति भएको छ । इलाम बजारस्थित रेडियो नेपालवाणी एफएमको कार्यालयमा क्षति पुगेको छ । माई नगरपालिका २ को एमाले कार्यालयमा क्षति भएको छ । इलामस्थित नेपाल बार एसोसिएसन भवनमा पनि तोडफोडबाट आंशिक क्षति भएको बारले जनाएको छ । सिडिओ सुनिता नेपालले क्षतिको विवरण संकलन भइरहेकाले सबै तथ्यांक आउन बाँकी रहेको बताइन् । ‘सबैतिरको विवरण अझै आइसकेको छैन,’ उनले भनिन्, ‘संकलनको काम भइरहेको छ ।’ जेनजी इलाम लेखी जारी गरिएको विज्ञप्तिमा आफूहरूले शान्तिपूर्ण आन्दोलन घोषणा गरेपनि तोडफोड र आगजनीमा परिणत भएको भन्दै विध्वंश मच्चाउनेको छानबिन गरी कारबाही गर्न माग गरिएको छ ।",
  "fetched_at": "2025-09-14T14:08:33.938024Z",
  "id": "da4c71d32f6221d749069ba7dd47c936c3f0828f058a6168907f49d85c1d3c73",
  "images": [
    "https://images.nagariknewscdn.com/2025/photos/1757857385_ilam%20nagerpalika.jpg"
  ],
  "lang": "ne",
  "published_at": "2025-09-14T13:43:48Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "जिल्ला प्रशासन कार्यालय तोडफोडबाट आंशिक क्षति भएको छ । चोकबजारको प्रहरी पोस्टमा तोडफोड र कागजपत्र आगजनी गरिएको छ । बिब्ल्याँटे बजारस्थित प्रहरी पोस्ट तोडफोड र आगजनी गरिएको छ ।...",
  "tags": null,
  "title": "जेन-जी आन्दोलनः भौतिक क्षतिको विवरण संकलन गरिँदै",
  "url": "https://nagariknews.nagariknetwork.com/politics/gen-g-movement-details-of-physical-damage-being-collected-50-18.html",
  "version": 1
}