{
  "byline": "बिजपाटी संवाददाता",
  "canonical_hash": "303147c89b5e057b1701a899486313a4438d65484330d9c94641593d859ba4e0",
  "content_html": "<p>सिटिजन्स बैंक इन्टरनेशनलले नेपालमै पहिलो पटक सुरु गरेको भर्चुअल क्रेडिट कार्ड सेवा सुरु भएको एक वर्ष पूरा भइसकेको छ। सुरु भएको छोटो अवधिमै ६ हजारभन्दा बढी ग्राहकले यसलाई प्रयोग गरिसकेका छन्।</p>\n<p>बैंकका अनुसार भर्चुअल क्रेडिट कार्ड ल्याउने मुख्य उद्देश्य परम्परागत फिजिकल कार्ड प्रयोग गर्दा आउने असहजता हटाउने, ग्राहकलाई थप सहजता दिने र डिजिटल वित्तीय सेवामा अग्रणी बन्ने हो। बैंककी क्रेडिट कार्ड प्रमुख रीमा राजवंसीले भर्चुअल कार्ड हराउने वा बोक्नुपर्ने झन्झटलाई अन्त्य गर्नका साथै सुरक्षा दृष्टिकोणले पनि बलियो रहेको बताइन्।</p>\n<p>भर्चुअल क्रेडिट कार्ड लिनका लागि ग्राहकले अब बैंक शाखामा जानु पर्दैन। बैंकले क्रेडिट लिमिट स्वीकृत गरेपछि कार्ड ग्राहकको मोबाइल बैंकिङ एपमै देखिने गर्छ। यसै एपबाट कार्ड प्रयोग गर्न सकिन्छ। यसले फिजिकल कार्ड लिनका लागि हुने झन्झटलाई कम गरेको छ।</p>\n<p>ग्राहकले यस कार्डमार्फत २० हजार रुपैयाँदेखि दुई लाख ५० हजार रुपैयाँसम्म क्रेडिट रकम प्रयोग गर्न सक्छन्। प्रयोग गरिएको रकम ४५ दिनभित्र चुक्ता गरे ब्याज लाग्दैन। साथै, यसले खर्च व्यवस्थापन गर्न लाइभ स्टेटमेन्ट हेर्ने सुविधा पनि दिएको छ।</p>\n<p>सिटिजन्स बैंकले यस कार्डलाई थप प्रभावकारी बनाउन फोनपेसँग सहकार्य गरेको छ। ग्राहकले फोनपे मर्चेन्टहरूमा रहेको क्युआर कोड स्क्यान गरेर सजिलै भुक्तानी गर्न सक्छन्। यसरी कार्डले नेपालभित्र भौतिक किनमेलमा समेत सहजता ल्याएको छ।</p>\n<p>यसकार्डको अर्को सुविधा भनेको फिजिकल कार्डमा जस्तै स्वाइप मेसिन आवश्यक नपर्ने हो। केवल क्युआर कोडमार्फत नै भुक्तानी गर्न सकिने भएकाले यो अझै समयानुकूल र प्रविधिमैत्री भएको बैंकले जनाएको छ।</p>\n<p>सुरक्षाका दृष्टिले भर्चुअल क्रेडिट कार्ड फिजिकल कार्डभन्दा सुरक्षित मानिन्छ। फिजिकल कार्ड हराउने वा अरूले दुरुपयोग गर्ने सम्भावना उच्च हुन्छ भने भर्चुअल कार्ड मोबाइल बैंकिङ एपमै सीमित हुन्छ। कार्ड चलाइरहदा तुरुन्त एसएमएस पठाइने भएकाले पारदर्शिता बढ्ने मात्र होइन, जोखिम न्यून हुने बैंकको दाबी छ।</p>\n<p>ग्राहकको खर्च नियन्त्रणमा यसले सहयोग गर्ने विश्वास बैंकले लिएको छ। किनभने कार्डमार्फत भएको प्रत्येक कारोबार मोबाइल एपमार्फत सजिलै निगरानी गर्न सकिन्छ।</p>\n<p>फिजिकल कार्डभन्दा भर्चुअल कार्ड सस्तो छ। वार्षिक नवीकरण शुल्क न्यूनतम ५०० रुपैयाँ राखिएको छ। जुनसुकै खाता, ऋण वा निक्षेप ग्राहकले यो कार्ड लिन सक्छन्। यदि ग्राहकले पहिल्यै भिजा क्रेडिट कार्ड प्रयोग गरिरहेका छन् भने त्यही कार्डको लिमिट भर्चुअल कार्डमा सार्न सकिने सुविधा पनि छ।</p>\n<p>भर्चुअल कार्ड आवेदन दिन पनि सजिलो छ। नजिकको शाखामा आवेदन दिएपछि ४८ घण्टाभित्र मोबाइल बैंकिङ एपमा कार्ड विकल्प थपिन्छ। यसका लागि भौतिक रूपमा बैंकमा बारम्बार धाउनुपर्ने हुँदैन।</p>\n<p>राजवंसीका अनुसार नेपालमा अझै धेरैलाई डिजिटल वित्तीय सेवाको पूर्ण जानकारी छैन। धेरै ग्राहकको धारणा क्रेडिट कार्ड भनेको खर्च बढाउने साधन मात्र हो भन्नेमा सीमित छ। यसलाई तोड्न बैंकले वित्तीय साक्षरता कार्यक्रममार्फत डिजिटल साक्षरतामा जोड दिइरहेको छ।</p>\n<p>सिटिजन्स बैंकले भर्चुअल क्रेडिट कार्डलाई प्रारम्भिक चरणको रूपमा लिएर आगामी दिनमा अझै नयाँ डिजिटल उत्पादन ल्याउने तयारी गरेको छ। राजवंसीले प्रतिस्पर्धात्मक बजारमा सिटिजन्स बैंकलाई अब्बल बनाउन निरन्तर प्रयास भइरहेको बताइन्। उनका अनुसार, भर्चुअल क्रेडिट कार्ड प्रयोग गर्ने ग्राहकहरू हालसम्म निकै सन्तुष्ट छन् र यसले डिजिटल सेवाप्रति उपभोक्ताको विश्वास बढाएको छ।</p>",
  "content_text": "सिटिजन्स बैंक इन्टरनेशनलले नेपालमै पहिलो पटक सुरु गरेको भर्चुअल क्रेडिट कार्ड सेवा सुरु भएको एक वर्ष पूरा भइसकेको छ। सुरु भएको छोटो अवधिमै ६ हजारभन्दा बढी ग्राहकले यसलाई प्रयोग गरिसकेका छन्। बैंकका अनुसार भर्चुअल क्रेडिट कार्ड ल्याउने मुख्य उद्देश्य परम्परागत फिजिकल कार्ड प्रयोग गर्दा आउने असहजता हटाउने, ग्राहकलाई थप सहजता दिने र डिजिटल वित्तीय सेवामा अग्रणी बन्ने हो। बैंककी क्रेडिट कार्ड प्रमुख रीमा राजवंसीले भर्चुअल कार्ड हराउने वा बोक्नुपर्ने झन्झटलाई अन्त्य गर्नका साथै सुरक्षा दृष्टिकोणले पनि बलियो रहेको बताइन्। भर्चुअल क्रेडिट कार्ड लिनका लागि ग्राहकले अब बैंक शाखामा जानु पर्दैन। बैंकले क्रेडिट लिमिट स्वीकृत गरेपछि कार्ड ग्राहकको मोबाइल बैंकिङ एपमै देखिने गर्छ। यसै एपबाट कार्ड प्रयोग गर्न सकिन्छ। यसले फिजिकल कार्ड लिनका लागि हुने झन्झटलाई कम गरेको छ। ग्राहकले यस कार्डमार्फत २० हजार रुपैयाँदेखि दुई लाख ५० हजार रुपैयाँसम्म क्रेडिट रकम प्रयोग गर्न सक्छन्। प्रयोग गरिएको रकम ४५ दिनभित्र चुक्ता गरे ब्याज लाग्दैन। साथै, यसले खर्च व्यवस्थापन गर्न लाइभ स्टेटमेन्ट हेर्ने सुविधा पनि दिएको छ। सिटिजन्स बैंकले यस कार्डलाई थप प्रभावकारी बनाउन फोनपेसँग सहकार्य गरेको छ। ग्राहकले फोनपे मर्चेन्टहरूमा रहेको क्युआर कोड स्क्यान गरेर सजिलै भुक्तानी गर्न सक्छन्। यसरी कार्डले नेपालभित्र भौतिक किनमेलमा समेत सहजता ल्याएको छ। यसकार्डको अर्को सुविधा भनेको फिजिकल कार्डमा जस्तै स्वाइप मेसिन आवश्यक नपर्ने हो। केवल क्युआर कोडमार्फत नै भुक्तानी गर्न सकिने भएकाले यो अझै समयानुकूल र प्रविधिमैत्री भएको बैंकले जनाएको छ। सुरक्षाका दृष्टिले भर्चुअल क्रेडिट कार्ड फिजिकल कार्डभन्दा सुरक्षित मानिन्छ। फिजिकल कार्ड हराउने वा अरूले दुरुपयोग गर्ने सम्भावना उच्च हुन्छ भने भर्चुअल कार्ड मोबाइल बैंकिङ एपमै सीमित हुन्छ। कार्ड चलाइरहदा तुरुन्त एसएमएस पठाइने भएकाले पारदर्शिता बढ्ने मात्र होइन, जोखिम न्यून हुने बैंकको दाबी छ। ग्राहकको खर्च नियन्त्रणमा यसले सहयोग गर्ने विश्वास बैंकले लिएको छ। किनभने कार्डमार्फत भएको प्रत्येक कारोबार मोबाइल एपमार्फत सजिलै निगरानी गर्न सकिन्छ। फिजिकल कार्डभन्दा भर्चुअल कार्ड सस्तो छ। वार्षिक नवीकरण शुल्क न्यूनतम ५०० रुपैयाँ राखिएको छ। जुनसुकै खाता, ऋण वा निक्षेप ग्राहकले यो कार्ड लिन सक्छन्। यदि ग्राहकले पहिल्यै भिजा क्रेडिट कार्ड प्रयोग गरिरहेका छन् भने त्यही कार्डको लिमिट भर्चुअल कार्डमा सार्न सकिने सुविधा पनि छ। भर्चुअल कार्ड आवेदन दिन पनि सजिलो छ। नजिकको शाखामा आवेदन दिएपछि ४८ घण्टाभित्र मोबाइल बैंकिङ एपमा कार्ड विकल्प थपिन्छ। यसका लागि भौतिक रूपमा बैंकमा बारम्बार धाउनुपर्ने हुँदैन। राजवंसीका अनुसार नेपालमा अझै धेरैलाई डिजिटल वित्तीय सेवाको पूर्ण जानकारी छैन। धेरै ग्राहकको धारणा क्रेडिट कार्ड भनेको खर्च बढाउने साधन मात्र हो भन्नेमा सीमित छ। यसलाई तोड्न बैंकले वित्तीय साक्षरता कार्यक्रममार्फत डिजिटल साक्षरतामा जोड दिइरहेको छ। सिटिजन्स बैंकले भर्चुअल क्रेडिट कार्डलाई प्रारम्भिक चरणको रूपमा लिएर आगामी दिनमा अझै नयाँ डिजिटल उत्पादन ल्याउने तयारी गरेको छ। राजवंसीले प्रतिस्पर्धात्मक बजारमा सिटिजन्स बैंकलाई अब्बल बनाउन निरन्तर प्रयास भइरहेको बताइन्। उनका अनुसार, भर्चुअल क्रेडिट कार्ड प्रयोग गर्ने ग्राहकहरू हालसम्म निकै सन्तुष्ट छन् र यसले डिजिटल सेवाप्रति उपभोक्ताको विश्वास बढाएको छ।",
  "fetched_at": "2025-09-22T16:47:59.744455Z",
  "id": "041c3efea6d4fb28815dd7d7f894e9628066e126ed7d2749c535fee457f51aa1",
  "images": [],
  "lang": "ne",
  "published_at": "2025-09-22T16:44:13Z",
  "source": {
    "domain": "bizpati.com",
    "id": "bizpati",
    "name": "Bizpati"
  },
  "summary": "सिटिजन्स बैंक इन्टरनेशनलले नेपालमै पहिलो पटक सुरु गरेको भर्चुअल क्रेडिट कार्ड सेवा सुरु भएको एक वर्ष पूरा भइसकेको छ। सुरु भएको छोटो अवधिमै ६ हजारभन्दा बढी ग्राहकले यसलाई प्रयोग गरिसकेका छन्। बैंकका अनुसार भर्चुअल क्रेडिट कार्ड ल्याउने मुख्य उद्देश्य परम्परागत फिजिकल कार्ड प्रयोग गर्दा आउने असहजता हटाउने, ग्राहकलाई थप सहजता दिने र डिजिटल वित्तीय सेवामा [&#8230;]",
  "tags": null,
  "title": "छोटो समयमै ६ हजार बढीले रोजे सिटिजन्स बैंकको भर्चुअल क्रेडिट कार्ड, के छ यसको बिशेषता ?",
  "url": "https://bizpati.com/2025/09/178306/",
  "version": 1
}