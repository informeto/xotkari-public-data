{
  "byline": "Prakash Timalsina",
  "canonical_hash": "c6ad6efbfda3857a5b96b50944a59d11fb952814de7235bdd0f441ec3c9e7762",
  "content_html": "<p>नेपालगन्ज (हाम्रो खेलकुद) &#8211; <strong>यसै साता (असोज ३ गते) का लागि तय नेपालगन्ज १० नाइट रन स्थगित भएको छ ।</strong></p>\n\n\n\n<p>देशको बिषम परस्थितिका कारण अर्को सुचना नभएसम्मका लागि नाइट रन स्थगित गरिएको आयोजकले जनाएको छ ।</p>\n\n\n\n<p>नाइट रन आयोजक समितिको भर्चुल बैठकले हाललाई नाइट रन स्थगित गर्ने निर्णय गरेको बताइएको छ । विश्व दौडको साझा संस्था एसोसियसन अफ इन्टरनेसनल म्याराथन एण्ड डिस्टेन्स रेस (एम्स)को पुर्णकालीन सदस्यता लिएपछि आधिकारिक रुपमा यसपटक नाइट रन पहिलोपटक हुन लागेको थियो ।</p>\n\n\n\n<p>धावक तथा दौडप्रति रुचि भएका तमाम व्यक्तिहरुप्रति पर्न गएको असुविधाप्रति आयोजकले क्षमायाचना गरेको छ । ‘करिब डेढ सय जनाले अनलाईन फर्म भर्नुभएको छ, धेरै ठाउँबाट आयोजना सम्बन्धि जिज्ञासा आइरहेको छ । यस्तो बेला स्थगित गर्नुपर्दा हामी दुखी छौं ,’ एम्सका नेपाल प्रतिनिधि तथा धारा नेपालगन्ज म्याराथनका संस्थापक टीएस ठकुरीले भने,‘हामी उपयुक्त मितिमा नाइट रन निरन्तरता दिनेछौं ।’</p>\n\n\n\n<p>एम्सको पूर्णकालीन सदस्यताको मान्यतासँगै यसबर्षदेखि नेपालगन्ज १० नाइट रनको विजेतालाई थाइल्याण्डको पर्यटकीय सहर बाङ्सेनमा हुने विश्व स्तरीय सडक दौडमा सहभागी गराउने तयारी थियो ।</p>\n\n\n\n<p>नाइट रन स्थगित सँगै आयोजक टिम असोज २८ गते हुने गौघाट ग्रीन रन र मंसिर ६ गते हुने धारा नेपालगन्ज म्याराथनको तयारीमा जुट्ने बताइएको छ । साथै स्थानीय तहमा सरसफाइ एवं अन्य काममा पनि धारा नेपालगन्ज म्याराथनको टिम परिचालन हुनेछ ।</p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/Messenger_creation_0F64F741-B984-4C50-88B8-3C328FD00E51.jpeg\"><img alt=\"\" class=\"wp-image-165655\" height=\"1024\" src=\"https://www.hamrokhelkud.com/wp-content/uploads/2025/09/Messenger_creation_0F64F741-B984-4C50-88B8-3C328FD00E51-1024x1024.jpeg\" width=\"1024\" /></a></figure>\n\n\n\n<p>देशमा दश बर्षे सशस्त्र द्घन्द्ध अन्त्य भएर नयाँ संविधान घोषण गर्ने तयारी रहेकै बेला २०७२ सालमा पुनः मधेस आन्दोलनका नाममा साम्प्रदायिक दंगाको झल्कोसँगै समाज विभाजित हुने अवस्था आएपछि समुदायलाई एकत्रित बनाउने उद्देश्यले नेपालगन्ज म्याराथन २०७२ मंसिर ५ गते सुरु गरिएको थियो ।</p>\n\n\n\n<p>हरेक जात, धर्म, सम्प्रदाय तथा विभिन्न पेशा, व्यवसाय र उमेर समुहलाई एकैपटक एकै थलोमा एउटै भुमिकामा दौडमार्फत ल्याउन सक्ने एकमात्र इभेन्ट सडक दौड भएकाले नै म्याराथन आयोजनाको परिकल्पना गरिएको थियो ।</p>\n\n\n\n<p>कुनैपनि बर्ष नरोकिई ११ बर्षदेखि निरन्तर चलेको धारा नेपालगन्ज म्याराथन सम्भवतः नेपालको शीर्ष इभेन्ट हो । एम्सको दुई इभेन्ट पुर्णकालीन सदस्य बन्ने नेपालगन्ज सम्भवतः नेपालको एकमात्र सहर हो ।</p><p>The post <a href=\"https://www.hamrokhelkud.com/athletics/165653.html\">नेपालगञ्जको नाइट रन स्थगित</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "नेपालगन्ज (हाम्रो खेलकुद) – यसै साता (असोज ३ गते) का लागि तय नेपालगन्ज १० नाइट रन स्थगित भएको छ । देशको बिषम परस्थितिका कारण अर्को सुचना नभएसम्मका लागि नाइट रन स्थगित गरिएको आयोजकले जनाएको छ । नाइट रन आयोजक समितिको भर्चुल बैठकले हाललाई नाइट रन स्थगित गर्ने निर्णय गरेको बताइएको छ । विश्व दौडको साझा संस्था एसोसियसन अफ इन्टरनेसनल म्याराथन एण्ड डिस्टेन्स रेस (एम्स)को पुर्णकालीन सदस्यता लिएपछि आधिकारिक रुपमा यसपटक नाइट रन पहिलोपटक हुन लागेको थियो । धावक तथा दौडप्रति रुचि भएका तमाम व्यक्तिहरुप्रति पर्न गएको असुविधाप्रति आयोजकले क्षमायाचना गरेको छ । ‘करिब डेढ सय जनाले अनलाईन फर्म भर्नुभएको छ, धेरै ठाउँबाट आयोजना सम्बन्धि जिज्ञासा आइरहेको छ । यस्तो बेला स्थगित गर्नुपर्दा हामी दुखी छौं ,’ एम्सका नेपाल प्रतिनिधि तथा धारा नेपालगन्ज म्याराथनका संस्थापक टीएस ठकुरीले भने,‘हामी उपयुक्त मितिमा नाइट रन निरन्तरता दिनेछौं ।’ एम्सको पूर्णकालीन सदस्यताको मान्यतासँगै यसबर्षदेखि नेपालगन्ज १० नाइट रनको विजेतालाई थाइल्याण्डको पर्यटकीय सहर बाङ्सेनमा हुने विश्व स्तरीय सडक दौडमा सहभागी गराउने तयारी थियो । नाइट रन स्थगित सँगै आयोजक टिम असोज २८ गते हुने गौघाट ग्रीन रन र मंसिर ६ गते हुने धारा नेपालगन्ज म्याराथनको तयारीमा जुट्ने बताइएको छ । साथै स्थानीय तहमा सरसफाइ एवं अन्य काममा पनि धारा नेपालगन्ज म्याराथनको टिम परिचालन हुनेछ । देशमा दश बर्षे सशस्त्र द्घन्द्ध अन्त्य भएर नयाँ संविधान घोषण गर्ने तयारी रहेकै बेला २०७२ सालमा पुनः मधेस आन्दोलनका नाममा साम्प्रदायिक दंगाको झल्कोसँगै समाज विभाजित हुने अवस्था आएपछि समुदायलाई एकत्रित बनाउने उद्देश्यले नेपालगन्ज म्याराथन २०७२ मंसिर ५ गते सुरु गरिएको थियो । हरेक जात, धर्म, सम्प्रदाय तथा विभिन्न पेशा, व्यवसाय र उमेर समुहलाई एकैपटक एकै थलोमा एउटै भुमिकामा दौडमार्फत ल्याउन सक्ने एकमात्र इभेन्ट सडक दौड भएकाले नै म्याराथन आयोजनाको परिकल्पना गरिएको थियो । कुनैपनि बर्ष नरोकिई ११ बर्षदेखि निरन्तर चलेको धारा नेपालगन्ज म्याराथन सम्भवतः नेपालको शीर्ष इभेन्ट हो । एम्सको दुई इभेन्ट पुर्णकालीन सदस्य बन्ने नेपालगन्ज सम्भवतः नेपालको एकमात्र सहर हो । The post नेपालगञ्जको नाइट रन स्थगित first appeared on हाम्रो खेलकुद .",
  "fetched_at": "2025-09-14T11:57:53.840180Z",
  "id": "3c7ab5dcfbf3aa0b643bb97312e79e1b1a285ac63613c03e97a3014853761cd8",
  "images": [
    "https://www.hamrokhelkud.com/wp-content/uploads/2025/09/Messenger_creation_0F64F741-B984-4C50-88B8-3C328FD00E51-1024x1024.jpeg"
  ],
  "lang": "ne",
  "published_at": "2025-09-14T06:34:36Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>नेपालगन्ज (हाम्रो खेलकुद) &#8211; यसै साता (असोज ३ गते) का लागि तय नेपालगन्ज १० नाइट रन स्थगित भएको छ । देशको बिषम परस्थितिका कारण अर्को सुचना नभएसम्मका लागि नाइट रन स्थगित गरिएको आयोजकले जनाएको छ । नाइट रन आयोजक समितिको भर्चुल बैठकले हाललाई नाइट रन स्थगित गर्ने निर्णय गरेको बताइएको छ । विश्व दौडको साझा [&#8230;]</p>\n<p>The post <a href=\"https://www.hamrokhelkud.com/athletics/165653.html\">नेपालगञ्जको नाइट रन स्थगित</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "नेपालगञ्जको नाइट रन स्थगित",
  "url": "https://www.hamrokhelkud.com/athletics/165653.html",
  "version": 1
}