{
  "byline": "नेपाल जापान",
  "canonical_hash": "5f0efa8410c4afa474c0b5190dec46f2db1c3200ea407cf14b53b7b32156412e",
  "content_html": "<p style=\"text-align: justify;\">सरकारले यही भदौ २३ र २४ गते भएको ‘जेनजी’ आन्दोलनका भएको जनधनको क्षति र ज्यादतीको छानबिन गर्न पूर्वन्यायाधीशको संयोजकत्वमा उच्चस्तरीय जाँचबुझ आयोग गठन गर्ने भएको छ ।</p>\n<p style=\"text-align: justify;\">सरारले सोही आयोगको प्रतिवेदनका आधारमा आवश्यक काम गरिने र निधन भएका व्यक्तिलाई सहिद घोषणा गर्ने निर्णय गर्दै असोज १ गते शोक दिवस मनाउन सार्वजनिक विदा दिने निर्णय गरेको छ ।</p>\n<p style=\"text-align: justify;\">यसै गरी सरकारले सहिदका परिवारलाई क्षतिपूर्तिबापत नियमित दिँदै आएको रु १० लाख र अन्य खर्चबापत थप रु पाँच लाख थप गरी रु १५ लाख सहयोग गर्ने निर्णय गृहमन्त्री ओमप्रकाश अर्यालले जानकारी दिनुभयो ।</p>\n<p style=\"text-align: justify;\">नवगठित मन्त्रिपरिषद्को सोमबार बसेको पहिलो बैठकले सहादत प्राप्त गर्नेलाई राष्ट्रिय सम्मानसहित राष्ट्रिय झण्डा ओढाउने र अन्त्येष्टि गर्ने निर्णय गरेको अर्थ र गृह मन्त्रालयले तथा सम्बन्धित जिल्ला प्रशासन कार्यालयमार्फत उक्त क्षतिपूर्ति प्रदान गरिने निर्णय भएको उहाँले जानकारी दिनुभयो ।</p>\n<p style=\"text-align: justify;\">बैठकले घाइतेको निःशुल्क उपचार, शव सम्बन्धित स्थानमा लैजानुपरेमा निःशुल्क व्यवस्था र दाहसंस्कारमा सघाउने निर्णय गरेको छ ।</p>\n<p style=\"text-align: justify;\">यसैगरी सहादत प्राप्त गर्ने सहिदको स्मरणमा ‘जेनजी जागरण स्मारक पार्क’ निर्माण गर्ने निर्णय भएको छ । बैठकले अघिल्लो मन्त्रिपरिषद् बैठकमा पेस भएका तर निर्णय नभएका सबै प्रस्ताव सम्बन्धित मन्त्रालयमा फिर्ता पठाउने निर्णयसमेत गरेको गृहमन्त्री अर्यालले जानकारी दिनुभयो ।</p>",
  "content_text": "सरकारले यही भदौ २३ र २४ गते भएको ‘जेनजी’ आन्दोलनका भएको जनधनको क्षति र ज्यादतीको छानबिन गर्न पूर्वन्यायाधीशको संयोजकत्वमा उच्चस्तरीय जाँचबुझ आयोग गठन गर्ने भएको छ । सरारले सोही आयोगको प्रतिवेदनका आधारमा आवश्यक काम गरिने र निधन भएका व्यक्तिलाई सहिद घोषणा गर्ने निर्णय गर्दै असोज १ गते शोक दिवस मनाउन सार्वजनिक विदा दिने निर्णय गरेको छ । यसै गरी सरकारले सहिदका परिवारलाई क्षतिपूर्तिबापत नियमित दिँदै आएको रु १० लाख र अन्य खर्चबापत थप रु पाँच लाख थप गरी रु १५ लाख सहयोग गर्ने निर्णय गृहमन्त्री ओमप्रकाश अर्यालले जानकारी दिनुभयो । नवगठित मन्त्रिपरिषद्को सोमबार बसेको पहिलो बैठकले सहादत प्राप्त गर्नेलाई राष्ट्रिय सम्मानसहित राष्ट्रिय झण्डा ओढाउने र अन्त्येष्टि गर्ने निर्णय गरेको अर्थ र गृह मन्त्रालयले तथा सम्बन्धित जिल्ला प्रशासन कार्यालयमार्फत उक्त क्षतिपूर्ति प्रदान गरिने निर्णय भएको उहाँले जानकारी दिनुभयो । बैठकले घाइतेको निःशुल्क उपचार, शव सम्बन्धित स्थानमा लैजानुपरेमा निःशुल्क व्यवस्था र दाहसंस्कारमा सघाउने निर्णय गरेको छ । यसैगरी सहादत प्राप्त गर्ने सहिदको स्मरणमा ‘जेनजी जागरण स्मारक पार्क’ निर्माण गर्ने निर्णय भएको छ । बैठकले अघिल्लो मन्त्रिपरिषद् बैठकमा पेस भएका तर निर्णय नभएका सबै प्रस्ताव सम्बन्धित मन्त्रालयमा फिर्ता पठाउने निर्णयसमेत गरेको गृहमन्त्री अर्यालले जानकारी दिनुभयो ।",
  "fetched_at": "2025-09-15T15:24:05.447204Z",
  "id": "3cb183ea554a39a882f2216a222c1404321b96ae10577cfdba7a6e4fd131619f",
  "images": [],
  "lang": "ne",
  "published_at": "2025-09-15T15:10:06Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "सरकारले यही भदौ २३ र २४ गते भएको ‘जेनजी’ आन्दोलनका भएको जनधनको क्षति र ज्यादतीको छानबिन गर्न पूर्वन्यायाधीशको संयोजकत्वमा उच्चस्तरीय जाँचबुझ आयोग गठन गर्ने भएको छ । सरारले सोही आयोगको प्रतिवेदनका आधारमा आवश्यक काम गरिने र निधन भएका व्यक्तिलाई सहिद घोषणा गर्ने निर्णय गर्दै असोज १ गते शोक दिवस मनाउन सार्वजनिक विदा दिने निर्णय गरेको &#8230;",
  "tags": null,
  "title": "सरकारले उच्चस्तरीय जाँचबुझ आयोग गठन गर्ने, असोज १ गते शोक विदा",
  "url": "https://www.nepaljapan.com/09/16/681019/",
  "version": 1
}