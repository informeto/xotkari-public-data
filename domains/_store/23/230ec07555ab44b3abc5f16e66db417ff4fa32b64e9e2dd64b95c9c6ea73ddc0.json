{
  "byline": "Sandeep bhattarai",
  "canonical_hash": "431ba9bb60ef184624be3a0b9b6f517af840c4d347e788442a42e01a2826c8df",
  "content_html": "<p style=\"text-align: justify;\">यूएईमा जारी एसिया कप क्रिकेटअन्तर्गत सुपर फोरको दोस्रो खेलमा भारतले पाकिस्तानलाई पराजित गरेको छ । आइतबार राति सम्पन्न खेलमा भारतले पाकिस्तानलाई ६ विकेटले पराजित गरेको हो ।</p>\n<p style=\"text-align: justify;\">टस हारेर ब्याटिङको निम्तो पाएको पाकिस्तानले निर्धारित २० ओभरमा ५ विकेट गुमाएर १ सय ७१ रन बनाएको थियो । पाकिस्तानको ओपनर साहिबजदा फरहानले ४५ बलमा ५ चौका र ३ छक्काको मद्दतमा सर्वाधिक ५८ रनको अर्धशतकीय पारी खेले भने सायम अयुबले र मोहम्मद नवाजले समान २१-२१ रन बनाए ।</p>\n<p style=\"text-align: justify;\">त्यस्तै फहीम अशरफले ८ बलमा एक चौका र दुई छक्काको सहयोगमा २० रनमा अविजित रहे । भारतका लागि शिवम दुबेले दुई विकेट लिए भने हार्दिक पान्ड्या र कुलदीप यादवको भागमा समान एक-एक विकेट रह्यो । पाकिस्तानले दिएको १७२ रनको लक्ष्य लिएरमा मैदान उत्रेको भारतले भारतले १८ दशमलव ५ ओभरमा ४ विकेटको क्षतिमा पूरा गर्&#x200d;यो ।</p>\n<p style=\"text-align: justify;\">भारतको लागि ओपनर अभिषेक शर्माले ३९ बलमा ६ चौका र ५ छक्कासहित ७४ रनको अर्धशतकीय पारी खेले भने ओपनर शुभमन गिलले २८ बलमा ७ चौकको सहयोगमा ४७ रन बनाए । यस्तै तिलक वर्मा ३० रनमा अविजित रहँदा सञ्जु सामसनले १३ रन जोडे । पाकिस्तानका लागि हारिस राउफले दुई विकेट लिए भने फहीम असरफ र अबरार अहमदको भागमा समान एक-एक विकेट रह्यो ।</p>\n<p style=\"text-align: justify;\">यसअघि समूह चरणको खेलमा पनि भारतले पाकिस्तानलाई हराएको थियो । प्रतियोगिता अन्तर्गत आज पाकिस्तान र श्रीलंका भिड्दै छन् । उक्त खेल नेपाली समय अनुसार सवा आठ बजे सुरु हुनेछ ।</p>\n<p style=\"text-align: justify;\">",
  "content_text": "यूएईमा जारी एसिया कप क्रिकेटअन्तर्गत सुपर फोरको दोस्रो खेलमा भारतले पाकिस्तानलाई पराजित गरेको छ । आइतबार राति सम्पन्न खेलमा भारतले पाकिस्तानलाई ६ विकेटले पराजित गरेको हो । टस हारेर ब्याटिङको निम्तो पाएको पाकिस्तानले निर्धारित २० ओभरमा ५ विकेट गुमाएर १ सय ७१ रन बनाएको थियो । पाकिस्तानको ओपनर साहिबजदा फरहानले ४५ बलमा ५ चौका र ३ छक्काको मद्दतमा सर्वाधिक ५८ रनको अर्धशतकीय पारी खेले भने सायम अयुबले र मोहम्मद नवाजले समान २१-२१ रन बनाए । त्यस्तै फहीम अशरफले ८ बलमा एक चौका र दुई छक्काको सहयोगमा २० रनमा अविजित रहे । भारतका लागि शिवम दुबेले दुई विकेट लिए भने हार्दिक पान्ड्या र कुलदीप यादवको भागमा समान एक-एक विकेट रह्यो । पाकिस्तानले दिएको १७२ रनको लक्ष्य लिएरमा मैदान उत्रेको भारतले भारतले १८ दशमलव ५ ओभरमा ४ विकेटको क्षतिमा पूरा गर्‍यो । भारतको लागि ओपनर अभिषेक शर्माले ३९ बलमा ६ चौका र ५ छक्कासहित ७४ रनको अर्धशतकीय पारी खेले भने ओपनर शुभमन गिलले २८ बलमा ७ चौकको सहयोगमा ४७ रन बनाए । यस्तै तिलक वर्मा ३० रनमा अविजित रहँदा सञ्जु सामसनले १३ रन जोडे । पाकिस्तानका लागि हारिस राउफले दुई विकेट लिए भने फहीम असरफ र अबरार अहमदको भागमा समान एक-एक विकेट रह्यो । यसअघि समूह चरणको खेलमा पनि भारतले पाकिस्तानलाई हराएको थियो । प्रतियोगिता अन्तर्गत आज पाकिस्तान र श्रीलंका भिड्दै छन् । उक्त खेल नेपाली समय अनुसार सवा आठ बजे सुरु हुनेछ ।",
  "fetched_at": "2025-09-22T03:10:15.023189Z",
  "id": "230ec07555ab44b3abc5f16e66db417ff4fa32b64e9e2dd64b95c9c6ea73ddc0",
  "images": [],
  "lang": "ne",
  "published_at": "2025-09-22T02:40:30Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "यूएईमा जारी एसिया कप क्रिकेटअन्तर्गत सुपर फोरको दोस्रो खेलमा भारतले पाकिस्तानलाई पराजित गरेको छ । आइतबार राति सम्पन्न खेलमा भारतले पाकिस्तानलाई ६ विकेटले पराजित गरेको हो । टस हारेर ब्याटिङको निम्तो पाएको पाकिस्तानले निर्धारित २० ओभरमा ५ विकेट गुमाएर १ सय ७१ रन बनाएको थियो । पाकिस्तानको ओपनर साहिबजदा फरहानले ४५ बलमा ५ चौका र &#8230;",
  "tags": null,
  "title": "एसिया कप : सुपर फोरमा भारतद्वारा पाकिस्तान छ विकेटले पराजित",
  "url": "https://www.nepaljapan.com/09/22/682035/",
  "version": 1
}