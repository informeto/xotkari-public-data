{
  "byline": "न्युज अफ नेपाल",
  "canonical_hash": "a3181fe459d37429912b5100b1f6e7b1c84dcb5635b3cec3c791f52efe6b0411",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2023/04/share-1-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं।</strong></p>\n\n\n\n<p>जेन–जी आन्दोलनका कारण १० दिन बन्द रहेको शेयर बजार साताको अन्तिम कारोबार दिन बिहीबार खुलेको थियो । तर, लगानीकर्तामा आत्मविश्वास नहुँदा नेपाल स्टक एक्सचेन्ज (नेप्से) परिसूचक बिहीबार लगातार तेस्रो पटक नकारात्मक सर्किट ब्रेक लाग्दै ६ प्रतिशतले घटेर कारोबार स्थगित भएको छ ।</p>\n\n\n\n<p>बिहीबार कारोबार खुलेको तीन मिनेटमै पहिलो सर्किट ब्रेक लागेर २० मिनेट बजार रोकिएको थियो । त्यसपछि खुलेको बजार फेरि एक मिनेटमै पाँच प्रतिशतले घटेपछि दोस्रोपटक ४० मिनेटका लागि स्थगन भयो । पुनः खुलेको बजारमा तेस्रोपटक थप एक प्रतिशत घटेपछि दिनभरको लागि कारोबार रोकिएको हा े।<br />यससँगै नेप्से परिसूचक १६०.३३ अंकले घटेर २५११.९१ बिन्दुमा झरेको छ । बिहीबारे सात मिनेटको कारोबार अवधिमा ७२ करोड रुपियाँ बराबरको सेयर कारोबार भएको थियो ।</p>\n\n\n\n<p>बजारमा आएको तीव्र गिरावटसँगै लगानीकर्ताको सम्पत्तिको मूल्य एकै दिनमा २ खर्ब ६८ अर्ब रुपियाँले घटेर ४१ खर्ब ९९ अर्बमा सीमित भएको छ ।<br />आन्दोलनका क्रममा भएको तोडफोड, आगजनी र क्षतिको असर सेयर बजारमा प्रत्यक्ष देखिएको हो । विशेषगरी निर्जीवन बीमा कम्पनीमा २० अर्बभन्दा बढीको बीमा दाबी परिसकेको छ, जसले बीमा तथा पुनर्बीमा कम्पनीको सेयर मूल्यमा ठूलो दबाब ल्याएको छ ।</p>\n\n\n\n<p>बजारमा सबै समूहगत परिसूचक घटेका छन्। व्यापार, लगानी, होटल, अन्य समूह र जीवन बीमा समूह सबैभन्दा धेरै प्रभावित भएका छन्, जसमा ६ देखि ७ प्रतिशतसम्म गिरावट देखिएको छ। यी समूहको बजारमा करिब ७० प्रतिशत हिस्सा भएकाले समग्र नेप्सेमा ठूलो असर परेको विश्लेषकहरूको भनाइ छ । नेप्सेले अब आगामी असोज ५ गते मात्रै कारोबार हुनेछ ।</p>",
  "content_text": "काठमाडौं। जेन–जी आन्दोलनका कारण १० दिन बन्द रहेको शेयर बजार साताको अन्तिम कारोबार दिन बिहीबार खुलेको थियो । तर, लगानीकर्तामा आत्मविश्वास नहुँदा नेपाल स्टक एक्सचेन्ज (नेप्से) परिसूचक बिहीबार लगातार तेस्रो पटक नकारात्मक सर्किट ब्रेक लाग्दै ६ प्रतिशतले घटेर कारोबार स्थगित भएको छ । बिहीबार कारोबार खुलेको तीन मिनेटमै पहिलो सर्किट ब्रेक लागेर २० मिनेट बजार रोकिएको थियो । त्यसपछि खुलेको बजार फेरि एक मिनेटमै पाँच प्रतिशतले घटेपछि दोस्रोपटक ४० मिनेटका लागि स्थगन भयो । पुनः खुलेको बजारमा तेस्रोपटक थप एक प्रतिशत घटेपछि दिनभरको लागि कारोबार रोकिएको हा े। यससँगै नेप्से परिसूचक १६०.३३ अंकले घटेर २५११.९१ बिन्दुमा झरेको छ । बिहीबारे सात मिनेटको कारोबार अवधिमा ७२ करोड रुपियाँ बराबरको सेयर कारोबार भएको थियो । बजारमा आएको तीव्र गिरावटसँगै लगानीकर्ताको सम्पत्तिको मूल्य एकै दिनमा २ खर्ब ६८ अर्ब रुपियाँले घटेर ४१ खर्ब ९९ अर्बमा सीमित भएको छ । आन्दोलनका क्रममा भएको तोडफोड, आगजनी र क्षतिको असर सेयर बजारमा प्रत्यक्ष देखिएको हो । विशेषगरी निर्जीवन बीमा कम्पनीमा २० अर्बभन्दा बढीको बीमा दाबी परिसकेको छ, जसले बीमा तथा पुनर्बीमा कम्पनीको सेयर मूल्यमा ठूलो दबाब ल्याएको छ । बजारमा सबै समूहगत परिसूचक घटेका छन्। व्यापार, लगानी, होटल, अन्य समूह र जीवन बीमा समूह सबैभन्दा धेरै प्रभावित भएका छन्, जसमा ६ देखि ७ प्रतिशतसम्म गिरावट देखिएको छ। यी समूहको बजारमा करिब ७० प्रतिशत हिस्सा भएकाले समग्र नेप्सेमा ठूलो असर परेको विश्लेषकहरूको भनाइ छ । नेप्सेले अब आगामी असोज ५ गते मात्रै कारोबार हुनेछ ।",
  "fetched_at": "2025-09-18T14:23:48.358086Z",
  "id": "874e7592b573416c821892dc25900029422552a3dc4e702dbbfedaadce87dc5e",
  "images": [
    "https://newsofnepal.com/wp-content/uploads/2023/04/share-1-150x150.jpg"
  ],
  "lang": "ne",
  "published_at": "2025-09-18T14:13:54Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2023/04/share-1-150x150.jpg\" style=\"display: block; margin-bottom: 5px; clear: both;\" width=\"150\" />काठमाडौं। जेन–जी आन्दोलनका कारण १० दिन बन्द रहेको शेयर बजार साताको अन्तिम कारोबार दिन बिहीबार खुलेको थियो । तर, लगानीकर्तामा आत्मविश्वास नहुँदा नेपाल स्टक एक्सचेन्ज (नेप्से) परिसूचक बिहीबार लगातार तेस्रो पटक नकारात्मक सर्किट ब्रेक लाग्दै ६ प्रतिशतले घटेर कारोबार स्थगित भएको छ । बिहीबार कारोबार खुलेको तीन मिनेटमै पहिलो सर्किट ब्रेक लागेर २० मिनेट बजार [&#8230;]",
  "tags": null,
  "title": "लगानीकर्ता ढुक्क हुन नसक्दा एकै दिनमा अढाई खर्ब चट",
  "url": "https://newsofnepal.com/2025/09/18/732065/",
  "version": 1
}