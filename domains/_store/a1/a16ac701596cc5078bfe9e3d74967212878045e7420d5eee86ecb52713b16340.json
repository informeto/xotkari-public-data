{
  "byline": "नागरिक",
  "canonical_hash": "c129f04557e0cc9a331f59914940ca3cbcf0e004c98003908e3077fd7337b1f9",
  "content_html": "<p><img alt=\"\" src=\"https://images.nagariknewscdn.com/authors/1757934789_Mahesh_Basnet.jpg\" /></p><p>नेकपा एमालेका नेता महेश बस्नेत जेन-जी प्रदर्शन र उत्पन्न परिस्थिति प्रति आक्रामक बनेका छन् । उनले विगतदेखि अहिलेसम्म हेर्दा जेन-जी भनेको आतंककारी भएको देखिएको बताए ।  </p><p>उनले भने, ‘जेन-जी भनेको आतंककारी हो । हिजो वाइसिएल आतंकारी थियो । आज जेन-जी आतंकारी । बैंक लुट्ने ठग्ने जेन-जी आतंककारी नै हो । हिजो माओवादीले १० वर्षमा गरेको विध्वंश आज जेन-जीका नाममा दुई दिन मै भयो ।’</p><p>उनले नव युवा देशलाई माया गर्ने युवा आतंकवादी नभएपनि जेन-जी नाम लिएका सबै आतंकवादी भएको दावी गरे । उनले भने, ‘हाम्रा साथीहरू जेन-जी आतंकवादी होइन भन्छन् । तर म एक पटक होइन पटक पटक भन्छु जेन-जी आतंकवादी हुन् । जसले सिंहदरबार जलाए, संसद् भवन जलाए । निजी सम्पत्ति तोडफोड गरे ।’</p><p>उनले अब टोलटोलमा सुरक्षा समिति बनाएर समाजको सुरक्षा आफैँ गर्नुपर्ने बताउँदै त्यसका लागि एमालेका युवा पुस्ता अघि सर्ने दावी गरे ।  </p><p>‘टिकटक, रिल जोसिएर बनाउनेले अहिले मेट्न थालेका छन्, तिनीहरूलाई समातेर ल्याएर कारबाही गर्ने । उपत्यकाका धेरै प्रहरी चौकी ध्वस्त भएका छन् । ती चौकीको निर्माण पुनर्निर्माणको काम अघि बढाउनुछ । त्यसको नेतृत्व पार्टी र पार्टीको युवा संगठनले लिनुपर्छ । यसको थालनी आजैदेखि सुरु भयो,’ उनले भने ।  </p><p>सामाजिक सञ्जालमा महेश बस्नेत लुक्यो भन्ने आएको उल्लेख गर्दै आफू अहिले भक्तपुर बालकोटमा रहेको र अब गुन्डु जाने भएकाले आएर मुकाविला गर्न चेतावनी दिएका छन् । </p>",
  "content_text": "नेकपा एमालेका नेता महेश बस्नेत जेन-जी प्रदर्शन र उत्पन्न परिस्थिति प्रति आक्रामक बनेका छन् । उनले विगतदेखि अहिलेसम्म हेर्दा जेन-जी भनेको आतंककारी भएको देखिएको बताए । उनले भने, ‘जेन-जी भनेको आतंककारी हो । हिजो वाइसिएल आतंकारी थियो । आज जेन-जी आतंकारी । बैंक लुट्ने ठग्ने जेन-जी आतंककारी नै हो । हिजो माओवादीले १० वर्षमा गरेको विध्वंश आज जेन-जीका नाममा दुई दिन मै भयो ।’ उनले नव युवा देशलाई माया गर्ने युवा आतंकवादी नभएपनि जेन-जी नाम लिएका सबै आतंकवादी भएको दावी गरे । उनले भने, ‘हाम्रा साथीहरू जेन-जी आतंकवादी होइन भन्छन् । तर म एक पटक होइन पटक पटक भन्छु जेन-जी आतंकवादी हुन् । जसले सिंहदरबार जलाए, संसद् भवन जलाए । निजी सम्पत्ति तोडफोड गरे ।’ उनले अब टोलटोलमा सुरक्षा समिति बनाएर समाजको सुरक्षा आफैँ गर्नुपर्ने बताउँदै त्यसका लागि एमालेका युवा पुस्ता अघि सर्ने दावी गरे । ‘टिकटक, रिल जोसिएर बनाउनेले अहिले मेट्न थालेका छन्, तिनीहरूलाई समातेर ल्याएर कारबाही गर्ने । उपत्यकाका धेरै प्रहरी चौकी ध्वस्त भएका छन् । ती चौकीको निर्माण पुनर्निर्माणको काम अघि बढाउनुछ । त्यसको नेतृत्व पार्टी र पार्टीको युवा संगठनले लिनुपर्छ । यसको थालनी आजैदेखि सुरु भयो,’ उनले भने । सामाजिक सञ्जालमा महेश बस्नेत लुक्यो भन्ने आएको उल्लेख गर्दै आफू अहिले भक्तपुर बालकोटमा रहेको र अब गुन्डु जाने भएकाले आएर मुकाविला गर्न चेतावनी दिएका छन् ।",
  "fetched_at": "2025-09-15T11:20:03.017728Z",
  "id": "a16ac701596cc5078bfe9e3d74967212878045e7420d5eee86ecb52713b16340",
  "images": [
    "https://images.nagariknewscdn.com/authors/1757934789_Mahesh_Basnet.jpg"
  ],
  "lang": "ne",
  "published_at": "2025-09-15T11:13:21Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "महेश बस्नेत जेन-जी प्रदर्शन र उत्पन्न परिस्थिति प्रति आक्रामक बनेका छन् । उनले विगतदेखि अहिलेसम्म हेर्दा जेन-जी भनेको आतंककारी भएको देखिएको बताए ।...",
  "tags": null,
  "title": "जेन-जी प्रति आक्रामक महेश बस्नेत: सिंहदरबार जलाउने आतंककारी हुन्",
  "url": "https://nagariknews.nagariknetwork.com/politics/mahesh-basnet-aggressive-towards-gen-g-those-who-burned-singha-durbar-are-terrorists-50-99.html",
  "version": 1
}