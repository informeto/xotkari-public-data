{
  "byline": "नागरिक",
  "canonical_hash": "2588c9f9e9c85808d62210397b7872601d4569b19a2045d81f82610fd50e05f8",
  "content_html": "<p><img alt=\"\" src=\"https://images.nagariknewscdn.com/2025/third-party/1757851487_Birjung%20Scl%201.jpg\" /></p><p>हैजाको भीषण महामारी र जेनजी आन्दोलनको त्रास भोगेका वीरगंज महानगरपालिकाका विद्यालयहरु पर्याप्त सतर्कतासहित आइतवारदेखि संचालनमा आएका छन् । वीरगंज महानगरपालिकाले विद्यालय प्रशासनलाई आइतवारदेखि विद्यालय संचालनको निर्देशन दिएसँगै विद्यालयहरु संचालनमा आएका हुन् ।  </p><p>आइतवार जितिया पबनी परेको कारण व्रतालु महिला शिक्षकहरु विद्यालयमा उपस्थित हुन कठिन भएको र विद्यालय खुल्ने पहिलो दिन अति नै न्युन संख्यामा सामुदायिक विद्यालयमा विद्यार्थीको उपस्थिति भए पनि महानगरका विद्यालयहरुको कार्यालय र प्रशासन दिनभर खुलेका छन् । संस्थागत विद्यालयमा भने पहिलो दिन नै केही घन्टी पठनपाठन पनि भएको पाइएको छ ।  </p><p>वीरगंज महानगरमा अधिकांश विद्यालयहरुले महानगरको निर्देशनअनुसार खानेपानीको अवस्थाको जाँचपडताल गरेका छन् । विद्यालयमा खानेपानीको ट्यांकी रहेका विद्यालयहरुले ट्यांकीको सफाइ गरेका छन् । खानेपानीको ट्यांकीमा क्लोरिन होलेको, शौचालयको राम्ररी सफाइ गरेको तथा कलधारा भएका विद्यालयहरुले पनि कलधाराको वरिपरि राम्ररी सफाइ गरेका छन् ।  </p><p>वीरगंजमा हैजा फैलन सक्ने सम्भावना अझै पनि कायमै रहेकोले खानेपानीको सबै स्रोत तथा निकासलाई राम्ररी सफाइ गरी व्यवस्थापन गर्न महानगरले सबै विद्यालयलाई निर्देशन दिएको थियो ।  </p><p>विद्यालयमा कुनै पनि स्वास्थ्य तथा सुरक्षा सम्बन्धी जोखिम हुन नदिन सचेत गराउँदै जोखिमको सम्भावना देखिएका तत्काल जानकारी गराउन महानगरले शैक्षिक प्रशासन महाशाखामार्फत विद्यालयहरुलाई अनुरोध गरेको छ ।  </p><p>कतिपयले आइतवार जितिया मानेको तथा कतिपयले सोमवार जितिया पबनी मान्ने हुनाले सोमवार पनि वीरगंजका विद्यालयहरुमा विद्यार्थीको उपस्थिति कमै हुने आँकलन गरिएको छ ।  </p><p>यसै गरी रौतहट र बारामा पनि आइतवार विद्यालयहरु संचालनमा आए पनि जितिया पबनीको कारण खासै विद्यार्थीहरु आएको नदेखिएको सरोकारवालाहरु बताउँछन् । प्रगतिशील नेपाल राष्ट्रिय शिक्षक संगठन रौतहटका अध्यक्ष धर्मेन्द्रकुमार सिंहले आइतवार अभिभावक तथा विद्यार्थीहरुमा विद्यालय खुलेको सन्देश प्रवाह भएको बताउँदै सोमवारदेखि पूर्णतया विद्यालयहरु संचालनमा आउने बताएका छन् ।  </p><p>सर्लाहीमा पनि आइतवारदेखि विद्यालयहरु खुलेका छन् । देशमा कठिन परिस्थिति सिर्जना भएपछि पहिलो दिन विद्यालयहरु खुलेको र सोमवारदेखि पठनपाठन हुने शिक्षकहरुले जानकारी गराएका छन् ।  </p><p>आइतवार पर्सा, बारा, रौतहट र सर्लाहीका बैंक तथा वित्तीय संस्था र विभिन्न सरकारी कार्यालयहरु संचालनमा आएका छन् । सरकारी कार्यालयहरुमा सेवाग्राहीको खासै उपस्थिति नभए पनि बैंक तथा वित्तीय संस्थामा भने सेवाग्राहीको ठुलो भीड देखिएको छ । </p>",
  "content_text": "हैजाको भीषण महामारी र जेनजी आन्दोलनको त्रास भोगेका वीरगंज महानगरपालिकाका विद्यालयहरु पर्याप्त सतर्कतासहित आइतवारदेखि संचालनमा आएका छन् । वीरगंज महानगरपालिकाले विद्यालय प्रशासनलाई आइतवारदेखि विद्यालय संचालनको निर्देशन दिएसँगै विद्यालयहरु संचालनमा आएका हुन् । आइतवार जितिया पबनी परेको कारण व्रतालु महिला शिक्षकहरु विद्यालयमा उपस्थित हुन कठिन भएको र विद्यालय खुल्ने पहिलो दिन अति नै न्युन संख्यामा सामुदायिक विद्यालयमा विद्यार्थीको उपस्थिति भए पनि महानगरका विद्यालयहरुको कार्यालय र प्रशासन दिनभर खुलेका छन् । संस्थागत विद्यालयमा भने पहिलो दिन नै केही घन्टी पठनपाठन पनि भएको पाइएको छ । वीरगंज महानगरमा अधिकांश विद्यालयहरुले महानगरको निर्देशनअनुसार खानेपानीको अवस्थाको जाँचपडताल गरेका छन् । विद्यालयमा खानेपानीको ट्यांकी रहेका विद्यालयहरुले ट्यांकीको सफाइ गरेका छन् । खानेपानीको ट्यांकीमा क्लोरिन होलेको, शौचालयको राम्ररी सफाइ गरेको तथा कलधारा भएका विद्यालयहरुले पनि कलधाराको वरिपरि राम्ररी सफाइ गरेका छन् । वीरगंजमा हैजा फैलन सक्ने सम्भावना अझै पनि कायमै रहेकोले खानेपानीको सबै स्रोत तथा निकासलाई राम्ररी सफाइ गरी व्यवस्थापन गर्न महानगरले सबै विद्यालयलाई निर्देशन दिएको थियो । विद्यालयमा कुनै पनि स्वास्थ्य तथा सुरक्षा सम्बन्धी जोखिम हुन नदिन सचेत गराउँदै जोखिमको सम्भावना देखिएका तत्काल जानकारी गराउन महानगरले शैक्षिक प्रशासन महाशाखामार्फत विद्यालयहरुलाई अनुरोध गरेको छ । कतिपयले आइतवार जितिया मानेको तथा कतिपयले सोमवार जितिया पबनी मान्ने हुनाले सोमवार पनि वीरगंजका विद्यालयहरुमा विद्यार्थीको उपस्थिति कमै हुने आँकलन गरिएको छ । यसै गरी रौतहट र बारामा पनि आइतवार विद्यालयहरु संचालनमा आए पनि जितिया पबनीको कारण खासै विद्यार्थीहरु आएको नदेखिएको सरोकारवालाहरु बताउँछन् । प्रगतिशील नेपाल राष्ट्रिय शिक्षक संगठन रौतहटका अध्यक्ष धर्मेन्द्रकुमार सिंहले आइतवार अभिभावक तथा विद्यार्थीहरुमा विद्यालय खुलेको सन्देश प्रवाह भएको बताउँदै सोमवारदेखि पूर्णतया विद्यालयहरु संचालनमा आउने बताएका छन् । सर्लाहीमा पनि आइतवारदेखि विद्यालयहरु खुलेका छन् । देशमा कठिन परिस्थिति सिर्जना भएपछि पहिलो दिन विद्यालयहरु खुलेको र सोमवारदेखि पठनपाठन हुने शिक्षकहरुले जानकारी गराएका छन् । आइतवार पर्सा, बारा, रौतहट र सर्लाहीका बैंक तथा वित्तीय संस्था र विभिन्न सरकारी कार्यालयहरु संचालनमा आएका छन् । सरकारी कार्यालयहरुमा सेवाग्राहीको खासै उपस्थिति नभए पनि बैंक तथा वित्तीय संस्थामा भने सेवाग्राहीको ठुलो भीड देखिएको छ ।",
  "fetched_at": "2025-09-14T12:17:24.727820Z",
  "id": "a17e4e548e0740674bc80b43e2fafdaac0a458d315d4e6be1e127afa4fd87b4b",
  "images": [
    "https://images.nagariknewscdn.com/2025/third-party/1757851487_Birjung%20Scl%201.jpg"
  ],
  "lang": "ne",
  "published_at": "2025-09-14T11:39:56Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "वीरगंज महानगरपालिकाले विद्यालय प्रशासनलाई आइतवारदेखि विद्यालय संचालनको निर्देशन दिएसँगै विद्यालयहरु संचालनमा आएका हुन् ।...",
  "tags": null,
  "title": "आवश्यक सतर्कतासहित वीरगंज महानगरका विद्यालयहरु संचालनमा",
  "url": "https://nagariknews.nagariknetwork.com/education/schools-in-birgunj-metropolitan-city-are-operating-with-necessary-precautions-75-77.html",
  "version": 1
}