{
  "byline": "नागरिक",
  "canonical_hash": "c87d81d4f4fc9204912739b26a4558ff2100f468576e6a053d8d358e54a539cf",
  "content_html": "<p><img alt=\"\" src=\"https://images.nagariknewscdn.com/2025/photos/1757847816_viber_image_2025-09-14_14-58-52-719.jpg\" /></p><p>अझै पनि सिंहदरबारस्थित प्रधानमन्त्री कार्यालयमा धुवाँ पुत्पुताइरहेको छ । एक साता अघिसम्म सुन्दर फूलहरुको बिचमा रहेको सिंहदरबार खण्डहर बनेको देख्दा जो कोही भावुक हुन्छन् ।  </p><p>आज ऊर्जा मन्त्रालयमा कार्यरत कर्मचारी पारसमणि राई र उनका साथी प्रेम गौतम प्रधानमन्त्री कार्यालयको भवन नियाल्दै निकैबेर टोलाइरहे । ‘मन आत्तियो, हेर्नै नसकिने गरी खरानी बनाएछन्,’ गौतमले भने, ‘देशको सम्पत्ति जलाएर के पाए ?’</p><p>जनताको करले बनेको सिंहदरबार जलगाउने कस्ता जनता होलान् भन्ने गुनासो राईको छ । प्रधानमन्त्री कार्यालयको छेवैको ऊर्जा मन्त्रालय पनि खण्डहर बनेको छ । ‘तस्बिर सधैँ रमाइलोका लागि मात्रै खिचिँदो रहेनछ,’ प्रधानमन्त्री कार्यालयमा कार्यरत एक कर्मचारीले भने, ‘सम्झनाका रूपमा फोटो खिचेकी छु ।’  </p><p>सबैभन्दा बढी क्षति भएको मध्येको हो गृह मन्त्रालय । ३१ वर्षदेखि निरन्तर गृहमन्त्रालयमै कार्यरत कर्मचारी केदार घिमिरेको खरानी भएका कार्यालय देख्दा मन पोल्यो । उनले भने, ‘मलाई त बेघर भएजस्तो लागेको छ । खरानीबाहेक केही छैन ।’  </p><p>जेन-जी आन्दोलनका क्रममा जलेर भग्नावशेष भएको गृहमन्त्रालय अहिले पुरानो परराष्ट्र मन्त्रालयको शाखामा सारिएको छ । साँघुरो भए पनि त्यहीँबाट सेवा विस्तार गर्ने विपत् तथा व्यवस्थापन महाशाखाका प्रमुख तथा सहसचिव गोविन्द रिजालले जानकारी दिए । </p>",
  "content_text": "अझै पनि सिंहदरबारस्थित प्रधानमन्त्री कार्यालयमा धुवाँ पुत्पुताइरहेको छ । एक साता अघिसम्म सुन्दर फूलहरुको बिचमा रहेको सिंहदरबार खण्डहर बनेको देख्दा जो कोही भावुक हुन्छन् । आज ऊर्जा मन्त्रालयमा कार्यरत कर्मचारी पारसमणि राई र उनका साथी प्रेम गौतम प्रधानमन्त्री कार्यालयको भवन नियाल्दै निकैबेर टोलाइरहे । ‘मन आत्तियो, हेर्नै नसकिने गरी खरानी बनाएछन्,’ गौतमले भने, ‘देशको सम्पत्ति जलाएर के पाए ?’ जनताको करले बनेको सिंहदरबार जलगाउने कस्ता जनता होलान् भन्ने गुनासो राईको छ । प्रधानमन्त्री कार्यालयको छेवैको ऊर्जा मन्त्रालय पनि खण्डहर बनेको छ । ‘तस्बिर सधैँ रमाइलोका लागि मात्रै खिचिँदो रहेनछ,’ प्रधानमन्त्री कार्यालयमा कार्यरत एक कर्मचारीले भने, ‘सम्झनाका रूपमा फोटो खिचेकी छु ।’ सबैभन्दा बढी क्षति भएको मध्येको हो गृह मन्त्रालय । ३१ वर्षदेखि निरन्तर गृहमन्त्रालयमै कार्यरत कर्मचारी केदार घिमिरेको खरानी भएका कार्यालय देख्दा मन पोल्यो । उनले भने, ‘मलाई त बेघर भएजस्तो लागेको छ । खरानीबाहेक केही छैन ।’ जेन-जी आन्दोलनका क्रममा जलेर भग्नावशेष भएको गृहमन्त्रालय अहिले पुरानो परराष्ट्र मन्त्रालयको शाखामा सारिएको छ । साँघुरो भए पनि त्यहीँबाट सेवा विस्तार गर्ने विपत् तथा व्यवस्थापन महाशाखाका प्रमुख तथा सहसचिव गोविन्द रिजालले जानकारी दिए ।",
  "fetched_at": "2025-09-15T13:45:26.811442Z",
  "id": "a172b32d05bc628afbd3704697b98ab18949683a6ab4ec4c16d2f0be126017a6",
  "images": [
    "https://images.nagariknewscdn.com/2025/photos/1757847816_viber_image_2025-09-14_14-58-52-719.jpg"
  ],
  "lang": "ne",
  "published_at": "2025-09-15T13:43:06Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "ऊर्जा मन्त्रालयमा कार्यरत कर्मचारी पारसमणि राई र उनका साथी प्रेम गौतम प्रधानमन्त्री कार्यालयको भवन नियाल्दै निकैबेर टोलाइरहे ।...",
  "tags": null,
  "title": "सिंहदरबारका भग्नावशेष हेर्दै टोलाउँछन् कर्मचारी",
  "url": "https://nagariknews.nagariknetwork.com/social-affairs/employees-wander-around-looking-at-the-ruins-of-singha-durbar-26-30.html",
  "version": 1
}