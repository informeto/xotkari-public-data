{
  "byline": "दीपक ओली",
  "canonical_hash": "25025cb67651e303879922bdc58491e2df783d8ff40dec1103370e01b116711a",
  "content_html": "<img alt=\"\" class=\"attachment-full size-full wp-post-image\" height=\"900\" src=\"https://rajdhanidaily.com/wp-content/uploads/2025/09/cdo-sewa.jpg\" style=\"float: left; margin: 0 15px 15px 0;\" width=\"1200\" />\n<p>धनगढी । जिल्ला प्रशासन कार्यालय कैलालीमा रहेका करिब दुई लाख थान राष्ट्रिय परिचय पत्र जलेर नष्ट भएका छन् । गत बुधबार जेनजी आन्दोलनका क्रममा जिल्ला प्रशासन कार्यालयमा आगजनी गरिँदा करिब दुई लाख थान राष्ट्रिय परिचय पत्र जलेर नष्ट भएका हुन् ।</p>\n\n\n\n<p>जिल्ला प्रशासन कार्यालय कैलालीका प्रशासकीय अधिकृत शिवराज जोशीले केन्द्रबाट छापिएर आएका करिब दुई लाख थान राष्ट्रिय परिचय पत्र र करिब पाँच हजार थान राहदानी जलेर नष्ट भएको बताए । जोशीका अनुसार स्थानीय तह तथा वडा कार्यालयहरूबाट वितरण गर्नुपर्ने एक लाख ६० हजार थान तथा जिल्ला प्रशासनबाट वितरण गर्नुपर्ने करिब ४० हजार थान राष्ट्रिय परिचय पत्र जलेका हुन् । राष्ट्रिय परिचय पत्रका लागि यसअघि वडा कार्यालयहरूबाट पनि नागरिकको विवरण संकलन गरिएको थियो ।</p>\n\n\n\n<p>आगजनीबाट जिल्ला प्रशासन कार्यालयको पुरानो र नयाँ दुवै भवन जलेका छन् । राष्ट्रिय परिचय पत्र सेवा सञ्चालनमा रहेको पुरानो भवन आगजनीबाट पूर्ण रूपमा ध्वस्त भएको छ । नयाँ भवनमा पनि ठुलो क्षति पुगेको छ । प्रशासनमा रहेका महत्वपूर्ण अभिलेख र कागजातहरू सदाका लागि नष्ट भएको प्रशासकीय अधिकृत जोशीले बताए । त्यस्तै कम्प्युटर, प्रिन्टरलगायतका सामान पनि जलेर नष्ट भएका छन् ।</p>\n\n\n\n<p>प्रशासनले विभिन्न निकायले सहयोगस्वरूप दिएको कम्प्युटर र प्रिन्टरको सहायताले नागरिकता सेवा आइतबारबाट सुरु गरेको छ । तर राष्ट्रिय परिचय पत्र, राहदानीलगायत सेवा भने तत्काल सुरु गर्न सकिने अवस्था नरहेको जिल्ला प्रशासन कार्यालय कैलालीले जनाएको छ ।</p>\n\n\n\n<p>कैलालीका प्रमुख जिल्ला अधिकारी कृष्णप्रसाद लम्सालले जिल्लाका अधिकांश सरकारी कार्यालयमा आगजनी भएको बताए । जिल्लाभरि सरकारी कार्यालय, पार्टी कार्यालय र व्यक्तिका घरसमेत गरी एक सय ३७ वटा भवनमा आगजनी भएको प्रारम्भिक विवरण आएको जिल्ला प्रशासन कार्यालयले जनाएको छ ।</p>\n<p>The post <a href=\"https://rajdhanidaily.com/id/121934/\" rel=\"nofollow\">कैलाली प्रशासनमा जले दुई लाख थान राष्ट्रिय परिचय पत्र</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "धनगढी । जिल्ला प्रशासन कार्यालय कैलालीमा रहेका करिब दुई लाख थान राष्ट्रिय परिचय पत्र जलेर नष्ट भएका छन् । गत बुधबार जेनजी आन्दोलनका क्रममा जिल्ला प्रशासन कार्यालयमा आगजनी गरिँदा करिब दुई लाख थान राष्ट्रिय परिचय पत्र जलेर नष्ट भएका हुन् । जिल्ला प्रशासन कार्यालय कैलालीका प्रशासकीय अधिकृत शिवराज जोशीले केन्द्रबाट छापिएर आएका करिब दुई लाख थान राष्ट्रिय परिचय पत्र र करिब पाँच हजार थान राहदानी जलेर नष्ट भएको बताए । जोशीका अनुसार स्थानीय तह तथा वडा कार्यालयहरूबाट वितरण गर्नुपर्ने एक लाख ६० हजार थान तथा जिल्ला प्रशासनबाट वितरण गर्नुपर्ने करिब ४० हजार थान राष्ट्रिय परिचय पत्र जलेका हुन् । राष्ट्रिय परिचय पत्रका लागि यसअघि वडा कार्यालयहरूबाट पनि नागरिकको विवरण संकलन गरिएको थियो । आगजनीबाट जिल्ला प्रशासन कार्यालयको पुरानो र नयाँ दुवै भवन जलेका छन् । राष्ट्रिय परिचय पत्र सेवा सञ्चालनमा रहेको पुरानो भवन आगजनीबाट पूर्ण रूपमा ध्वस्त भएको छ । नयाँ भवनमा पनि ठुलो क्षति पुगेको छ । प्रशासनमा रहेका महत्वपूर्ण अभिलेख र कागजातहरू सदाका लागि नष्ट भएको प्रशासकीय अधिकृत जोशीले बताए । त्यस्तै कम्प्युटर, प्रिन्टरलगायतका सामान पनि जलेर नष्ट भएका छन् । प्रशासनले विभिन्न निकायले सहयोगस्वरूप दिएको कम्प्युटर र प्रिन्टरको सहायताले नागरिकता सेवा आइतबारबाट सुरु गरेको छ । तर राष्ट्रिय परिचय पत्र, राहदानीलगायत सेवा भने तत्काल सुरु गर्न सकिने अवस्था नरहेको जिल्ला प्रशासन कार्यालय कैलालीले जनाएको छ । कैलालीका प्रमुख जिल्ला अधिकारी कृष्णप्रसाद लम्सालले जिल्लाका अधिकांश सरकारी कार्यालयमा आगजनी भएको बताए । जिल्लाभरि सरकारी कार्यालय, पार्टी कार्यालय र व्यक्तिका घरसमेत गरी एक सय ३७ वटा भवनमा आगजनी भएको प्रारम्भिक विवरण आएको जिल्ला प्रशासन कार्यालयले जनाएको छ । The post कैलाली प्रशासनमा जले दुई लाख थान राष्ट्रिय परिचय पत्र appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-16T08:30:51.661954Z",
  "id": "a18fb0f3c1385479837d324bfce65c30b2aad14e61ce0b1ab31721f614a62832",
  "images": [
    "https://rajdhanidaily.com/wp-content/uploads/2025/09/cdo-sewa.jpg"
  ],
  "lang": "ne",
  "published_at": "2025-09-16T08:15:26Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"900\" src=\"https://rajdhanidaily.com/wp-content/uploads/2025/09/cdo-sewa.jpg\" style=\"float: left; margin: 0 15px 15px 0;\" width=\"1200\" />धनगढी । जिल्ला प्रशासन कार्यालय कैलालीमा रहेका करिब दुई लाख थान राष्ट्रिय परिचय पत्र जलेर नष्ट भएका छन् । गत बुधबार जेनजी आन्दोलनका क्रममा जिल्ला प्रशासन कार्यालयमा आगजनी गरिँदा करिब दुई लाख थान राष्ट्रिय परिचय पत्र जलेर नष्ट भएका हुन् । जिल्ला प्रशासन कार्यालय कैलालीका प्रशासकीय अधिकृत शिवराज जोशीले केन्द्रबाट छापिएर आएका करिब दुई लाख [&#8230;]</p>\n<p>The post <a href=\"https://rajdhanidaily.com/id/121934/\" rel=\"nofollow\">कैलाली प्रशासनमा जले दुई लाख थान राष्ट्रिय परिचय पत्र</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "कैलाली प्रशासनमा जले दुई लाख थान राष्ट्रिय परिचय पत्र",
  "url": "https://rajdhanidaily.com/id/121934/",
  "version": 1
}