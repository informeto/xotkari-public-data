{
  "byline": "नेपाल जापान",
  "canonical_hash": "a94f28de7c8e4105cf1b13bc1ddc5d2ad007db7ac33dbb8d20d49e8719e12dec",
  "content_html": "<p style=\"text-align: justify;\">राष्ट्रिय स्वतन्त्र पार्टी (रास्वपा)ले जेनजी आन्दोलनपछिको संवेदनशील अवस्थालाई लिएर समाज विभाजित नहोस् भन्ने उद्देश्यले “सद्भाव तथा सहकार्य अभियान” प्रारम्भ गर्ने जनाएको छ ।</p>\n<p style=\"text-align: justify;\">असोज २ गते बसेको पार्टी सचिवालय बैठकले सो निर्णय गरेको हो । बैठकले भदौ २३ गते जेनजीको शान्तिपूर्ण प्रदर्शनप्रति विभिन्न तहबाट नैतिक ऐक्यबद्धता रहेको भए पनि विध्वंस, लुटपाट र तोडफोड रास्वपाको राजनीतिक संस्कृति नभएको स्पष्ट पारेको छ ।</p>\n<p style=\"text-align: justify;\">यसै गरी पार्टीले फागुन २१ गते हुने निर्वाचनमा विदेशमा रहेका नेपाली नागरिकलाई मतदान गर्ने अधिकारप्रति वर्तमान सरकारले देखाएको चासोलाई स्वागत गरेको छ ।</p>\n<p style=\"text-align: justify;\">रास्वपाले प्रवासमा रहेका नेपाली नागरिकहरूको मतदाता नामावली दर्ता प्रक्रिया पूर्णरूपमा अनलाइनबाट गर्ने व्यवस्था मिलाउन, नेपालका विदेशस्थित दूतावास, कन्सुलेट तथा नेपालका अन्तर्राष्ट्रिय विमानस्थलहरूका आगमन र प्रस्थान दुवै क्षेत्रबाट बायोमेट्रिक सेवा उपलब्ध गराउन प्रस्ताव गरेको छ ।</p>\n<p style=\"text-align: justify;\">पार्टी प्रवक्ता मनिष झाद्वारा सार्वजनिक विज्ञप्तिमा जेनजी पुस्ताका धेरै नागरिकहरू मतदाता नामावलीमा सूचीकृत नभएको अवस्थालाई ध्यानमा राख्दै मतदाता नामावली दर्ताको लागि राष्ट्रिय र अन्तर्राष्ट्रिय रूपमा अभियान सञ्चालन गर्ने निर्णय गरिएको छ।</p>\n<p style=\"text-align: justify;\">यसै गरी पार्टीको पहिलो ऐतिहासिक महाधिवेशन २०८२ फागुन ७, ८ र ९ गते आयोजना गर्ने पूर्वनिर्धारित कार्यक्रम रहेकोमा, फागुन २१ गते आम निर्वाचन घोषणा गरेको परिवर्तित परिस्थितिलाई ध्यानमा राखी, महाधिवेशनसम्बन्धी आवश्यक छलफल र निर्णय आगामी विस्तारित बैठकमा गर्ने प्रस्ताव गरिएको छ।</p>\n<p style=\"text-align: justify;\">",
  "content_text": "राष्ट्रिय स्वतन्त्र पार्टी (रास्वपा)ले जेनजी आन्दोलनपछिको संवेदनशील अवस्थालाई लिएर समाज विभाजित नहोस् भन्ने उद्देश्यले “सद्भाव तथा सहकार्य अभियान” प्रारम्भ गर्ने जनाएको छ । असोज २ गते बसेको पार्टी सचिवालय बैठकले सो निर्णय गरेको हो । बैठकले भदौ २३ गते जेनजीको शान्तिपूर्ण प्रदर्शनप्रति विभिन्न तहबाट नैतिक ऐक्यबद्धता रहेको भए पनि विध्वंस, लुटपाट र तोडफोड रास्वपाको राजनीतिक संस्कृति नभएको स्पष्ट पारेको छ । यसै गरी पार्टीले फागुन २१ गते हुने निर्वाचनमा विदेशमा रहेका नेपाली नागरिकलाई मतदान गर्ने अधिकारप्रति वर्तमान सरकारले देखाएको चासोलाई स्वागत गरेको छ । रास्वपाले प्रवासमा रहेका नेपाली नागरिकहरूको मतदाता नामावली दर्ता प्रक्रिया पूर्णरूपमा अनलाइनबाट गर्ने व्यवस्था मिलाउन, नेपालका विदेशस्थित दूतावास, कन्सुलेट तथा नेपालका अन्तर्राष्ट्रिय विमानस्थलहरूका आगमन र प्रस्थान दुवै क्षेत्रबाट बायोमेट्रिक सेवा उपलब्ध गराउन प्रस्ताव गरेको छ । पार्टी प्रवक्ता मनिष झाद्वारा सार्वजनिक विज्ञप्तिमा जेनजी पुस्ताका धेरै नागरिकहरू मतदाता नामावलीमा सूचीकृत नभएको अवस्थालाई ध्यानमा राख्दै मतदाता नामावली दर्ताको लागि राष्ट्रिय र अन्तर्राष्ट्रिय रूपमा अभियान सञ्चालन गर्ने निर्णय गरिएको छ। यसै गरी पार्टीको पहिलो ऐतिहासिक महाधिवेशन २०८२ फागुन ७, ८ र ९ गते आयोजना गर्ने पूर्वनिर्धारित कार्यक्रम रहेकोमा, फागुन २१ गते आम निर्वाचन घोषणा गरेको परिवर्तित परिस्थितिलाई ध्यानमा राखी, महाधिवेशनसम्बन्धी आवश्यक छलफल र निर्णय आगामी विस्तारित बैठकमा गर्ने प्रस्ताव गरिएको छ।",
  "fetched_at": "2025-09-19T12:46:11.902732Z",
  "id": "03126897f5886b0b86b2722cf5cf682eb077e3ee75fd008b30cf4b5291ae6e91",
  "images": [],
  "lang": "ne",
  "published_at": "2025-09-19T12:44:16Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "राष्ट्रिय स्वतन्त्र पार्टी (रास्वपा)ले जेनजी आन्दोलनपछिको संवेदनशील अवस्थालाई लिएर समाज विभाजित नहोस् भन्ने उद्देश्यले “सद्भाव तथा सहकार्य अभियान” प्रारम्भ गर्ने जनाएको छ । असोज २ गते बसेको पार्टी सचिवालय बैठकले सो निर्णय गरेको हो । बैठकले भदौ २३ गते जेनजीको शान्तिपूर्ण प्रदर्शनप्रति विभिन्न तहबाट नैतिक ऐक्यबद्धता रहेको भए पनि विध्वंस, लुटपाट र तोडफोड रास्वपाको राजनीतिक &#8230;",
  "tags": null,
  "title": "रास्वपाले ‘सद्भाव तथा सहकार्य अभियान’ प्रारम्भ गर्ने",
  "url": "https://www.nepaljapan.com/09/19/681679/",
  "version": 1
}