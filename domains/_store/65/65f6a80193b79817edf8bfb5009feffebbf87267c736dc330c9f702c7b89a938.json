{
  "byline": "हेमराज ढकाल",
  "canonical_hash": "35c856c7628ada045fa0838328238f4d8aa8ca0f54c3092684502f7dd3a435d6",
  "content_html": "<img alt=\"\" class=\"attachment-full size-full wp-post-image\" height=\"1182\" src=\"https://rajdhanidaily.com/wp-content/uploads/2025/09/sahid-pariwar-photo-scaled.jpg\" style=\"float: left; margin: 0 15px 15px 0;\" width=\"2560\" />\n<p>भक्तपुर । देशका लागि केही गर्छु भन्ने भावना लिएका अभिषेक चौलागाईं साच्चै देशका लागि धेरै त्याग गरेर सदाका लागि बिदा भए । भक्तपुरको चाँगुनारायण नगरपालिका वडा नं. १ सरस्वतीखेल समरथली बस्ने चौलागाईंको परिवारको पुरानो घर दोलखा हो ।</p>\n\n\n\n<blockquote class=\"wp-block-quote\"><p><strong><span class=\"has-inline-color has-vivid-red-color\">शहीद परिवारको चाहना</span></strong></p></blockquote>\n\n\n\n<p>अभिषेकका पिता दिनेश सरकारी सेवामा छन्, आमा रीता भने गृहणी हुन् । उनकी बहिनी कक्षा १० मा पढ्दै छिन् । आफ्नो गाँस काटेर हुर्काएको छोरो बुढेकालको सहारा बन्छ भन्ने मातापिताको चाहमाथि यतिबेला ब्रजपात भएको छ । ‘देशका लागि केही गर्छु भन्ने छोरो कलिलो उमेरमै शहीद भयो, अब उनीहरूको पुस्ताले देखेको सपना पूरा होस्,’ बुबा दिनेशले भने, ‘मेरो छोरोजस्तै सयौं जनाका छोराछोरीले देखेको भ्रष्टाचारमुक्त नेपाल होस्, अब देशको नेतृत्व युवापुस्ताले लिऊन् ।’</p>\n\n\n\n<p>राहत र आउने पैसाको कुनै चाहना आफूमा नभएको उनले बताए । ‘जेनजी पुस्ताका शहीदले देखेको सपना साकार होस्, हाम्रो कुरा यही हो,’ उनले भने । कार्यकारी राष्ट्रप्रमुख र भ्रष्ट्राचारमुक्त नेपाल भए हामी सबैको सपना पूरा हुने शहीद अभिषेकका बुबा दिनेशले चाहना राखेका छन् ।</p>\n\n\n\n<p>भक्तपुरकै एक उच्च माविबाट कक्षा १२ उत्तीर्ण गरेका अभिषेक त्रिचन्द्र क्याम्पसमा स्नातकमा तह भर्खरै मात्र भर्ना भएका थिए । परिवारलाई केही राहत होला भनेर ठमेलको एक होटलमा पार्टटाइम रोजगारीसमेत गर्दै आएका थिए । २४ भदौको काठमाडौंको बानेश्वरस्थित संसद् भवनभित्र गोली चल्दा अभिषेकको टाउकामै गोली लागेर निधन भएको थियो ।</p>\n\n\n\n<p>अभिषेक चौलागाईंजस्तै भक्तपुर चाँगुनारायण वडा नं. १ बस्दै आएका २२ वर्षीय महेश बुढाथोकी पनि जेनजी पुस्ताको आन्दोलनमा शहीद भए । उनका पिता केशव आमाको उपचारमा सहयोग गर्दै घरमै बसेका थिए । आमाको उपचारका लािग सहयोग हुने आशा लिएर विदेश जानेसमेत महेशले बुबा केशवलाई भन्दै आएका थिए ।</p>\n\n\n\n<p>दोलखा बिगु गाउँपालिकाबाट केशव परिवारलाई लिएर ७ वर्षआघि मात्रै यो सहर आएका थिए । २३ भदौमा पनि ढिला आएको छोरो आफू काममा जाने बेलासम्म घरमै भएको समेत उनले स्मरण गरे । त्यसपछि २४ भदौ दिउँसो फोन आएपछि आफू काम गर्ने ठाउँबाट २ घण्टा हिँडेर छोरो राखेको अस्पताल आउँदा रुवावासीको अवस्था देखेपछि मन आत्तिएको उनले बताए ।</p>\n\n\n\n<p>क्यान्सरपीडित श्रीमतीको उपचार गर्दा मात्रै ७ लाख रुपैयाँ सकिएको महेशका पिता केशवको भनाइ छ । आमाको उपचारमा सरसापट गरेर छोरोले पनि साथ दिँदै आएको थियो, अब केही गर्छु भन्दै थियो, मलाई पीडा छँदै छ, देशलाई पनि पीडा छ, तर राम्रो होस् भनेर शहीद भएकाहरूको भावना पूरा होस् भन्ने केशवको पनि चाहाना रहेको थियो । २३ र २४ भदौमा भएको जेनजी पुस्ताको आन्दोलनमा हालसम्म ७५ जनाको मृत्यु भइसकेको छ ।</p>\n<p>The post <a href=\"https://rajdhanidaily.com/id/122172/\" rel=\"nofollow\">देशको नेतृत्व अब युवा पुस्ताले गरून्</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "भक्तपुर । देशका लागि केही गर्छु भन्ने भावना लिएका अभिषेक चौलागाईं साच्चै देशका लागि धेरै त्याग गरेर सदाका लागि बिदा भए । भक्तपुरको चाँगुनारायण नगरपालिका वडा नं. १ सरस्वतीखेल समरथली बस्ने चौलागाईंको परिवारको पुरानो घर दोलखा हो । शहीद परिवारको चाहना अभिषेकका पिता दिनेश सरकारी सेवामा छन्, आमा रीता भने गृहणी हुन् । उनकी बहिनी कक्षा १० मा पढ्दै छिन् । आफ्नो गाँस काटेर हुर्काएको छोरो बुढेकालको सहारा बन्छ भन्ने मातापिताको चाहमाथि यतिबेला ब्रजपात भएको छ । ‘देशका लागि केही गर्छु भन्ने छोरो कलिलो उमेरमै शहीद भयो, अब उनीहरूको पुस्ताले देखेको सपना पूरा होस्,’ बुबा दिनेशले भने, ‘मेरो छोरोजस्तै सयौं जनाका छोराछोरीले देखेको भ्रष्टाचारमुक्त नेपाल होस्, अब देशको नेतृत्व युवापुस्ताले लिऊन् ।’ राहत र आउने पैसाको कुनै चाहना आफूमा नभएको उनले बताए । ‘जेनजी पुस्ताका शहीदले देखेको सपना साकार होस्, हाम्रो कुरा यही हो,’ उनले भने । कार्यकारी राष्ट्रप्रमुख र भ्रष्ट्राचारमुक्त नेपाल भए हामी सबैको सपना पूरा हुने शहीद अभिषेकका बुबा दिनेशले चाहना राखेका छन् । भक्तपुरकै एक उच्च माविबाट कक्षा १२ उत्तीर्ण गरेका अभिषेक त्रिचन्द्र क्याम्पसमा स्नातकमा तह भर्खरै मात्र भर्ना भएका थिए । परिवारलाई केही राहत होला भनेर ठमेलको एक होटलमा पार्टटाइम रोजगारीसमेत गर्दै आएका थिए । २४ भदौको काठमाडौंको बानेश्वरस्थित संसद् भवनभित्र गोली चल्दा अभिषेकको टाउकामै गोली लागेर निधन भएको थियो । अभिषेक चौलागाईंजस्तै भक्तपुर चाँगुनारायण वडा नं. १ बस्दै आएका २२ वर्षीय महेश बुढाथोकी पनि जेनजी पुस्ताको आन्दोलनमा शहीद भए । उनका पिता केशव आमाको उपचारमा सहयोग गर्दै घरमै बसेका थिए । आमाको उपचारका लािग सहयोग हुने आशा लिएर विदेश जानेसमेत महेशले बुबा केशवलाई भन्दै आएका थिए । दोलखा बिगु गाउँपालिकाबाट केशव परिवारलाई लिएर ७ वर्षआघि मात्रै यो सहर आएका थिए । २३ भदौमा पनि ढिला आएको छोरो आफू काममा जाने बेलासम्म घरमै भएको समेत उनले स्मरण गरे । त्यसपछि २४ भदौ दिउँसो फोन आएपछि आफू काम गर्ने ठाउँबाट २ घण्टा हिँडेर छोरो राखेको अस्पताल आउँदा रुवावासीको अवस्था देखेपछि मन आत्तिएको उनले बताए । क्यान्सरपीडित श्रीमतीको उपचार गर्दा मात्रै ७ लाख रुपैयाँ सकिएको महेशका पिता केशवको भनाइ छ । आमाको उपचारमा सरसापट गरेर छोरोले पनि साथ दिँदै आएको थियो, अब केही गर्छु भन्दै थियो, मलाई पीडा छँदै छ, देशलाई पनि पीडा छ, तर राम्रो होस् भनेर शहीद भएकाहरूको भावना पूरा होस् भन्ने केशवको पनि चाहाना रहेको थियो । २३ र २४ भदौमा भएको जेनजी पुस्ताको आन्दोलनमा हालसम्म ७५ जनाको मृत्यु भइसकेको छ । The post देशको नेतृत्व अब युवा पुस्ताले गरून् appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-19T23:52:30.147527Z",
  "id": "65f6a80193b79817edf8bfb5009feffebbf87267c736dc330c9f702c7b89a938",
  "images": [
    "https://rajdhanidaily.com/wp-content/uploads/2025/09/sahid-pariwar-photo-scaled.jpg"
  ],
  "lang": "ne",
  "published_at": "2025-09-19T23:46:36Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"1182\" src=\"https://rajdhanidaily.com/wp-content/uploads/2025/09/sahid-pariwar-photo-scaled.jpg\" style=\"float: left; margin: 0 15px 15px 0;\" width=\"2560\" />भक्तपुर । देशका लागि केही गर्छु भन्ने भावना लिएका अभिषेक चौलागाईं साच्चै देशका लागि धेरै त्याग गरेर सदाका लागि बिदा भए । भक्तपुरको चाँगुनारायण नगरपालिका वडा नं. १ सरस्वतीखेल समरथली बस्ने चौलागाईंको परिवारको पुरानो घर दोलखा हो । शहीद परिवारको चाहना अभिषेकका पिता दिनेश सरकारी सेवामा छन्, आमा रीता भने गृहणी हुन् । उनकी बहिनी [&#8230;]</p>\n<p>The post <a href=\"https://rajdhanidaily.com/id/122172/\" rel=\"nofollow\">देशको नेतृत्व अब युवा पुस्ताले गरून्</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "देशको नेतृत्व अब युवा पुस्ताले गरून्",
  "url": "https://rajdhanidaily.com/id/122172/",
  "version": 1
}