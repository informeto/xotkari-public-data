{
  "byline": "महेश्वर चामलिङ राई",
  "canonical_hash": "b74d012a22e1a4fc8b7254adf3a7e65fe2b08b62220db6665b7e4caa142b4509",
  "content_html": "<p><img alt=\"\" src=\"https://images.nagariknewscdn.com/2024/third-party/1758377437_TNPa.jpeg\" /></p><p>जेन-जी आन्दोलनको क्रममा तोडफोड र आगजनीपछि रोकिएको सदरमुकाम त्रियुगा नगरपालिकाको काम सोमबारदेखि सुचारु गर्ने तयारी भईरहेको छ । आन्दोलनकारीले कार्यालय भवनमा तोडफोड र आगजनी गरेपछि भदौ २३ गते यता ठप्प कामकाज सुचारु गर्न लागेको हो ।  </p><p>शुक्रबार संविधान दिवसमा नगरपालिकाले साईनबोर्ड राख्दै राष्ट्रिय झण्डा फहराएको थियो । शनिबार पनि बिहानदेखि ध्वस्त फर्निचर र झ्याल ढोका मर्मत गर्ने काम गरेको नगरपालिका कार्यालय सोमबारदेखि सेवा सुचारु गर्ने गरी काम भईरहेको नगरप्रमुख बसन्त बस्नेतले बताए ।  </p><p>उनका अनुसार आईतबार पनि सार्वजनिक बिदा परेकाले सोमबारदेखि सेवा सुचारु गर्न मिल्नेगरी मर्मत कार्य भईरहेको छ । आन्दोलनकारीको आगजनी र तोडफोडका कारण नगरपालिका भवन मात्र नभएर महत्वपूर्ण कागजात र औजार उपकरण तथा जिन्सी सामग्री ध्वस्त भएको छ ।  </p><p>सबभन्दा बढी न्यायिक समितिको भौतिक वस्तुसँगै सबै अभिलेखहरु नष्ट भएको छ । नगरपालिका भवनसँग जोडिएको सडकतर्फ फर्केको भवनको माथिल्लो तलामा रहेको न्यायिक समितिका झ्यालढोका फुटाएर फर्निचर, दराज, टेबल, कुर्सीलगायत सम्पूर्ण अभिलेखका कागजात सडकमा थुपारेर आगो लगाइएको थियो । </p>",
  "content_text": "जेन-जी आन्दोलनको क्रममा तोडफोड र आगजनीपछि रोकिएको सदरमुकाम त्रियुगा नगरपालिकाको काम सोमबारदेखि सुचारु गर्ने तयारी भईरहेको छ । आन्दोलनकारीले कार्यालय भवनमा तोडफोड र आगजनी गरेपछि भदौ २३ गते यता ठप्प कामकाज सुचारु गर्न लागेको हो । शुक्रबार संविधान दिवसमा नगरपालिकाले साईनबोर्ड राख्दै राष्ट्रिय झण्डा फहराएको थियो । शनिबार पनि बिहानदेखि ध्वस्त फर्निचर र झ्याल ढोका मर्मत गर्ने काम गरेको नगरपालिका कार्यालय सोमबारदेखि सेवा सुचारु गर्ने गरी काम भईरहेको नगरप्रमुख बसन्त बस्नेतले बताए । उनका अनुसार आईतबार पनि सार्वजनिक बिदा परेकाले सोमबारदेखि सेवा सुचारु गर्न मिल्नेगरी मर्मत कार्य भईरहेको छ । आन्दोलनकारीको आगजनी र तोडफोडका कारण नगरपालिका भवन मात्र नभएर महत्वपूर्ण कागजात र औजार उपकरण तथा जिन्सी सामग्री ध्वस्त भएको छ । सबभन्दा बढी न्यायिक समितिको भौतिक वस्तुसँगै सबै अभिलेखहरु नष्ट भएको छ । नगरपालिका भवनसँग जोडिएको सडकतर्फ फर्केको भवनको माथिल्लो तलामा रहेको न्यायिक समितिका झ्यालढोका फुटाएर फर्निचर, दराज, टेबल, कुर्सीलगायत सम्पूर्ण अभिलेखका कागजात सडकमा थुपारेर आगो लगाइएको थियो ।",
  "fetched_at": "2025-09-20T14:18:23.600778Z",
  "id": "9e3313a589e546629f18ea9872ad031a2a667c4cbc3da27b2938f31459fbdb14",
  "images": [
    "https://images.nagariknewscdn.com/2024/third-party/1758377437_TNPa.jpeg"
  ],
  "lang": "ne",
  "published_at": "2025-09-20T14:10:48Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "सबभन्दा बढी न्यायिक समितिको भौतिक वस्तुसँगै सबै अभिलेखहरु नष्ट भएको छ ।",
  "tags": null,
  "title": "आगजनी भएको त्रियुगा नगरपालिकाको भवन मर्मत थालियो",
  "url": "https://nagariknews.nagariknetwork.com/social-affairs/repairs-to-the-triyuga-municipality-building-that-was-set-on-fire-have-begun-95-24.html",
  "version": 1
}