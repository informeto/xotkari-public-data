{
  "byline": "अभयकुमार राई",
  "canonical_hash": "6863636616092d601ce7e0a1292196eecd15e3e810bd39f3517ac8dbb3b54e10",
  "content_html": "<p>विराटनगर- जेनजी आन्दोलनका क्रममा निधन भएका संखुवासभा जिल्लाका प्रवीण कुलुङप्रति विराटनगरमा श्रद्धाञ्जली अर्पण गरिएको छ ।</p>\n<p>बुधबार विहान विराटनगर विमानस्थलमा मोरङका प्रमुख जिल्ला अधिकारी इन्द्रदेव यादवसहित युवा समूहले मृतक कुलुङप्रति श्रद्धाञ्जली अर्पण गरेका थिए ।</p>\n<p>सिलिचोङ गाँउपालिका ३ का कुलुङको शव मंगलबार नै हेलिकप्टरमार्फत विराटनगर ल्याइएको नेपाल पत्रकार महासंघ मोरंगका कोषाध्यक्ष कौशल निरौलाले जानकारी दिए ।</p>\n<p>मंगलबार खराब मौषमका कारण हेलिकप्टर संखुवासभा जान नसकेपछि शव राति विराटनगरनै राखिएको थियो । यसैक्रममा आज विहान करिब १५ मिनेट विमानस्थलको टर्मिनल भवन बाहिर २१ वर्षीय कुलुङप्रति श्रद्धाञ्जली अर्पण गरिएको थियो ।</p>\n<p>सो क्रममा प्रमुख जिल्ला अधिकारी यादवसहित विभिन्न कलेजका विद्यार्थी, युवा अभियान्ता लगायतको सहभागिता रहेको उनले बताए ।</p>\n<p>श्रद्धाञ्जली सभापछि कुलुङको शव लिएर विराटनगरबाट उडेको हेलिकप्टर संखुवासभाको ताम्कुस्थित नेपाली सेनाको रणदल गुल्ममा अवतरण गरेको थियो ।</p>\n<p>प्रहरीका अनुसार शव उनको घरमा पुराइएको छ । त्यहाँ विधिपूवर्क कर्म सकेर अन्त्येष्टि गरिने परिवारका सदस्यले जनाएकाछन् ।</p>\n<p>जेनजी आन्दोलनका क्रममा भदौ २३ गते काठमाडौंमा गोली लागेर कुलुङको निधन भएको थियो ।</p>\n<p><img alt=\"\" class=\"alignnone size-full wp-image-1094787\" height=\"641\" src=\"https://assets.deshsanchar.com/wp-content/uploads/2025/09/17121410/Prabbin-kulung-1.jpeg\" width=\"854\" /></p>",
  "content_text": "विराटनगर- जेनजी आन्दोलनका क्रममा निधन भएका संखुवासभा जिल्लाका प्रवीण कुलुङप्रति विराटनगरमा श्रद्धाञ्जली अर्पण गरिएको छ । बुधबार विहान विराटनगर विमानस्थलमा मोरङका प्रमुख जिल्ला अधिकारी इन्द्रदेव यादवसहित युवा समूहले मृतक कुलुङप्रति श्रद्धाञ्जली अर्पण गरेका थिए । सिलिचोङ गाँउपालिका ३ का कुलुङको शव मंगलबार नै हेलिकप्टरमार्फत विराटनगर ल्याइएको नेपाल पत्रकार महासंघ मोरंगका कोषाध्यक्ष कौशल निरौलाले जानकारी दिए । मंगलबार खराब मौषमका कारण हेलिकप्टर संखुवासभा जान नसकेपछि शव राति विराटनगरनै राखिएको थियो । यसैक्रममा आज विहान करिब १५ मिनेट विमानस्थलको टर्मिनल भवन बाहिर २१ वर्षीय कुलुङप्रति श्रद्धाञ्जली अर्पण गरिएको थियो । सो क्रममा प्रमुख जिल्ला अधिकारी यादवसहित विभिन्न कलेजका विद्यार्थी, युवा अभियान्ता लगायतको सहभागिता रहेको उनले बताए । श्रद्धाञ्जली सभापछि कुलुङको शव लिएर विराटनगरबाट उडेको हेलिकप्टर संखुवासभाको ताम्कुस्थित नेपाली सेनाको रणदल गुल्ममा अवतरण गरेको थियो । प्रहरीका अनुसार शव उनको घरमा पुराइएको छ । त्यहाँ विधिपूवर्क कर्म सकेर अन्त्येष्टि गरिने परिवारका सदस्यले जनाएकाछन् । जेनजी आन्दोलनका क्रममा भदौ २३ गते काठमाडौंमा गोली लागेर कुलुङको निधन भएको थियो ।",
  "fetched_at": "2025-09-17T06:35:08.083527Z",
  "id": "9ea93aeee7fba9a5e69c958ee86ff778708d15bb37deb53f1d0693e3c308feaf",
  "images": [
    "https://assets.deshsanchar.com/wp-content/uploads/2025/09/17121410/Prabbin-kulung-1.jpeg"
  ],
  "lang": "ne",
  "published_at": "2025-09-17T06:29:27Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "विराटनगर- जेनजी आन्दोलनका क्रममा निधन भएका संखुवासभा जिल्लाका प्रवीण कुलुङप्रति...",
  "tags": null,
  "title": "जेनजी सहिद कुलुङप्रति विराटनगरमा श्रद्धाञ्जली अर्पण",
  "url": "https://deshsanchar.com/2025/09/17/1094785/",
  "version": 1
}