{
  "byline": "राजधानी संवाददाता",
  "canonical_hash": "3ced1194b8c760af80789ba909c9f11fc59c89f4a0bb5f861d3096d5cc0169ad",
  "content_html": "<img alt=\"\" class=\"attachment-full size-full wp-post-image\" height=\"521\" src=\"https://rajdhanidaily.com/wp-content/uploads/2025/09/Khotang-1.jpg\" style=\"float: left; margin: 0 15px 15px 0;\" width=\"994\" />\n<p>खोटाङ । जिल्ला प्रशासन कार्यालय खोटाङले चाडपर्वको बहानामा यात्रुबाट बढी भाडा नलिन यातायात व्यवसायीलाई निर्देशन दिएको छ । दशैँ, तिहार तथा छट पर्वको मौका छोपेर यातायात व्यवसायीले यात्रुबाट बढी भाडा लिने गरेको गुनासो आएपछि प्रशासनले तोकिएको भाडादरभन्दा बढी नलिन निर्देशन दिएको हो ।</p>\n\n\n\n<p>चाडपर्वको बहानामा यातायात व्यवसायीले तोकिएको भाडादर भन्दा बढी भाडा लिएको खण्डमा तत्काल प्रहरीलाई खबर गर्न यात्रुहरूलाई समेत आग्रह गरिएको प्रमुख जिल्ला अधिकारी कल्पना श्रेष्ठले जानकारी दिएकी छिन् । प्रमुख जिल्ला अधिकारी श्रेष्ठले चाडपर्वको अवसरमा यात्रुको चाप बढी हुने भएकाले सिट क्षमताभन्दा बढी यात्रु नराख्न, अनिवार्य टिकटको व्यवस्था गर्न तथा गति सीमित गर्न यातायात व्यवसायीलाई निर्देशन दिएको बताएकी छिन् ।</p>\n\n\n\n<p>उनले यात्रुको सहजताका लागि विभिन्न ठाउँमा यात्रु सहायता कक्षसमेत सञ्चालन गर्ने तयारी गरिएको र प्रशासनको निर्देशनलाई अवज्ञा गरेको खण्डमा कारबाहीको दायरामा ल्याउने चेतावनी दिएकी छिन् । यसमा व्यवसायीहरू समेत सहमत भएका उनले जानकारी दिएकी छिन् । चाडपर्वको अवसरमा यात्रुको आवागमन सहज र सुरक्षित यात्रा बनाउन भाडादर नियमनमा कडाइ गर्ने निर्णय गरिएको जिल्ला प्रशासनले जनाएको छ ।</p>\n\n\n\n<p>हरेक वर्ष चाडपर्वमा घर जाने र फर्कने यात्रुको चाप बढ्ने हुँदा यातायात व्यवसायीले तोकिएको भन्दा बढी भाडा असुल्ने, अतिरिक्त शुल्क लिने, क्षमताभन्दा बढी यात्रु चढाउने जस्ता समस्या देखिँदै आएकाले यसपटक प्रशासनले विशेष निगरानी गर्ने भएको हो ।</p>\n\n\n\n<p>प्रशासन र यातायात व्यवसायीबीच यसअघि भएको भेलाले तोकेको भाडादर अनुसार दिक्तेल–काठमाडौँ तथा काठमाडौँ–दिक्तेलको एकतर्फी बसको भाडा एक हजार ६ सय १० रुपैयाँ र दिक्तेल–धरान तथा धरान–दिक्तेलको एकतर्फी बसको भाडा एक हजार ५०० रुपैयाँ कायम गरिएको थियो ।</p>\n\n\n\n<p>यसैगरी जिपमा दिक्तेल–काठमाडौँ तथा काठमाडौँ–दिक्तेलको एकतर्फी भाडा दुई हजार रुपैयाँ तथा दिक्तेल–धरान–विराटनगर तथा विराटनगर–धरान–दिक्तेलको एकतर्फी भाडा दुई हजार १०० रुपैयाँ कायम गरेर कार्यान्वयनमा ल्याइएको छ । छोटो दूरीमा चल्ने सवारी साधनलाई समेत यसअघिका भाडादर अनुसार नै यात्रुबाट भाडा लिएर यात्रा गराउन प्रशासनले आग्रह गरेको छ ।</p>\n\n\n\n<p>जिल्लामा निर्धारण गरिएको भाडादर अनुगमनका लागि जिल्ला प्रशासन कार्यालय, ट्राफिक प्रहरी कार्यालय, उपभोक्ता हित संरक्षण समिति र यातायात व्यवसायी संघ तथा संस्था सम्मिलित संयुक्त टोली खटाइने प्रशासनले जनाएको छ । देशको पछिल्लो विषम परिस्थितिलाई मध्यनजर गर्दै जिल्लामा सञ्चालित सबै यातायातका सवारी साधनको भाडादर पुरानै कायम गरिएको खोटाङ यातायात प्रा.लि.का महासचिव रामकुमार हिङमाङले जानकारी दिएका छन् । उनले भदौ २३ र २४ गते भएको जेनजी आन्दोलनका कारण देश विषम परिस्थितिमा रहेको र यस्तो अवस्थामा सबै समस्यामा रहेकाले देश निर्माणका लागि यातायात व्यवसायीको पनि उत्तिकै भूमिका हुने भन्दै पुरानै भाडादर कायम गरेको बताए ।</p>\n\n\n\n<p>उनले यदि कसैले तोकिएको भाडादरभन्दा बढी लिएको खण्डमा कारबाहीको दायरमा ल्याउने चेतावनी दिएका छन् । दश स्थानीय तह रहेको जिल्लाका सबै ठाउँमा यातायातका सवारी साधन सञ्चालन हुने गरेका छन् भने जिल्लाका ग्रामीण सडकमा सञ्चालन हुने यातायातका सवारी साधनबाट यात्रुहरू सबैभन्दा बढी ठगिने गरेको गुनासो आउने गरेको छ । प्रशासनले यस पटक चाडपर्वको अवसरमा यात्रुहरूको हितमा कडा निगरानी र नियन्त्रण गर्ने प्रतिबद्धता जनाएको छ ।</p>\n<p>The post <a href=\"https://rajdhanidaily.com/id/122205/\" rel=\"nofollow\">बढी भाडा नलिन खोटाङ प्रशासनको निर्देशन</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "खोटाङ । जिल्ला प्रशासन कार्यालय खोटाङले चाडपर्वको बहानामा यात्रुबाट बढी भाडा नलिन यातायात व्यवसायीलाई निर्देशन दिएको छ । दशैँ, तिहार तथा छट पर्वको मौका छोपेर यातायात व्यवसायीले यात्रुबाट बढी भाडा लिने गरेको गुनासो आएपछि प्रशासनले तोकिएको भाडादरभन्दा बढी नलिन निर्देशन दिएको हो । चाडपर्वको बहानामा यातायात व्यवसायीले तोकिएको भाडादर भन्दा बढी भाडा लिएको खण्डमा तत्काल प्रहरीलाई खबर गर्न यात्रुहरूलाई समेत आग्रह गरिएको प्रमुख जिल्ला अधिकारी कल्पना श्रेष्ठले जानकारी दिएकी छिन् । प्रमुख जिल्ला अधिकारी श्रेष्ठले चाडपर्वको अवसरमा यात्रुको चाप बढी हुने भएकाले सिट क्षमताभन्दा बढी यात्रु नराख्न, अनिवार्य टिकटको व्यवस्था गर्न तथा गति सीमित गर्न यातायात व्यवसायीलाई निर्देशन दिएको बताएकी छिन् । उनले यात्रुको सहजताका लागि विभिन्न ठाउँमा यात्रु सहायता कक्षसमेत सञ्चालन गर्ने तयारी गरिएको र प्रशासनको निर्देशनलाई अवज्ञा गरेको खण्डमा कारबाहीको दायरामा ल्याउने चेतावनी दिएकी छिन् । यसमा व्यवसायीहरू समेत सहमत भएका उनले जानकारी दिएकी छिन् । चाडपर्वको अवसरमा यात्रुको आवागमन सहज र सुरक्षित यात्रा बनाउन भाडादर नियमनमा कडाइ गर्ने निर्णय गरिएको जिल्ला प्रशासनले जनाएको छ । हरेक वर्ष चाडपर्वमा घर जाने र फर्कने यात्रुको चाप बढ्ने हुँदा यातायात व्यवसायीले तोकिएको भन्दा बढी भाडा असुल्ने, अतिरिक्त शुल्क लिने, क्षमताभन्दा बढी यात्रु चढाउने जस्ता समस्या देखिँदै आएकाले यसपटक प्रशासनले विशेष निगरानी गर्ने भएको हो । प्रशासन र यातायात व्यवसायीबीच यसअघि भएको भेलाले तोकेको भाडादर अनुसार दिक्तेल–काठमाडौँ तथा काठमाडौँ–दिक्तेलको एकतर्फी बसको भाडा एक हजार ६ सय १० रुपैयाँ र दिक्तेल–धरान तथा धरान–दिक्तेलको एकतर्फी बसको भाडा एक हजार ५०० रुपैयाँ कायम गरिएको थियो । यसैगरी जिपमा दिक्तेल–काठमाडौँ तथा काठमाडौँ–दिक्तेलको एकतर्फी भाडा दुई हजार रुपैयाँ तथा दिक्तेल–धरान–विराटनगर तथा विराटनगर–धरान–दिक्तेलको एकतर्फी भाडा दुई हजार १०० रुपैयाँ कायम गरेर कार्यान्वयनमा ल्याइएको छ । छोटो दूरीमा चल्ने सवारी साधनलाई समेत यसअघिका भाडादर अनुसार नै यात्रुबाट भाडा लिएर यात्रा गराउन प्रशासनले आग्रह गरेको छ । जिल्लामा निर्धारण गरिएको भाडादर अनुगमनका लागि जिल्ला प्रशासन कार्यालय, ट्राफिक प्रहरी कार्यालय, उपभोक्ता हित संरक्षण समिति र यातायात व्यवसायी संघ तथा संस्था सम्मिलित संयुक्त टोली खटाइने प्रशासनले जनाएको छ । देशको पछिल्लो विषम परिस्थितिलाई मध्यनजर गर्दै जिल्लामा सञ्चालित सबै यातायातका सवारी साधनको भाडादर पुरानै कायम गरिएको खोटाङ यातायात प्रा.लि.का महासचिव रामकुमार हिङमाङले जानकारी दिएका छन् । उनले भदौ २३ र २४ गते भएको जेनजी आन्दोलनका कारण देश विषम परिस्थितिमा रहेको र यस्तो अवस्थामा सबै समस्यामा रहेकाले देश निर्माणका लागि यातायात व्यवसायीको पनि उत्तिकै भूमिका हुने भन्दै पुरानै भाडादर कायम गरेको बताए । उनले यदि कसैले तोकिएको भाडादरभन्दा बढी लिएको खण्डमा कारबाहीको दायरमा ल्याउने चेतावनी दिएका छन् । दश स्थानीय तह रहेको जिल्लाका सबै ठाउँमा यातायातका सवारी साधन सञ्चालन हुने गरेका छन् भने जिल्लाका ग्रामीण सडकमा सञ्चालन हुने यातायातका सवारी साधनबाट यात्रुहरू सबैभन्दा बढी ठगिने गरेको गुनासो आउने गरेको छ । प्रशासनले यस पटक चाडपर्वको अवसरमा यात्रुहरूको हितमा कडा निगरानी र नियन्त्रण गर्ने प्रतिबद्धता जनाएको छ । The post बढी भाडा नलिन खोटाङ प्रशासनको निर्देशन appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-21T03:10:36.755564Z",
  "id": "9e5a57b741d0935d702499ce916dcea15cdd90a52e6bc7fe01dc433b2de4b31b",
  "images": [
    "https://rajdhanidaily.com/wp-content/uploads/2025/09/Khotang-1.jpg"
  ],
  "lang": "ne",
  "published_at": "2025-09-21T02:22:16Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"521\" src=\"https://rajdhanidaily.com/wp-content/uploads/2025/09/Khotang-1.jpg\" style=\"float: left; margin: 0 15px 15px 0;\" width=\"994\" />खोटाङ । जिल्ला प्रशासन कार्यालय खोटाङले चाडपर्वको बहानामा यात्रुबाट बढी भाडा नलिन यातायात व्यवसायीलाई निर्देशन दिएको छ । दशैँ, तिहार तथा छट पर्वको मौका छोपेर यातायात व्यवसायीले यात्रुबाट बढी भाडा लिने गरेको गुनासो आएपछि प्रशासनले तोकिएको भाडादरभन्दा बढी नलिन निर्देशन दिएको हो । चाडपर्वको बहानामा यातायात व्यवसायीले तोकिएको भाडादर भन्दा बढी भाडा लिएको खण्डमा तत्काल [&#8230;]</p>\n<p>The post <a href=\"https://rajdhanidaily.com/id/122205/\" rel=\"nofollow\">बढी भाडा नलिन खोटाङ प्रशासनको निर्देशन</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "बढी भाडा नलिन खोटाङ प्रशासनको निर्देशन",
  "url": "https://rajdhanidaily.com/id/122205/",
  "version": 1
}