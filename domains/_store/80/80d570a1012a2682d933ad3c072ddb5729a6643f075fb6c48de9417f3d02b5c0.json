{
  "byline": "सन्देश श्रेष्ठ",
  "canonical_hash": "d8511b5d3c75e72cf60ea9286aae96e12638ca7231a54dddbc31b517626a59ad",
  "content_html": "<p><img alt=\"\" src=\"https://images.nagariknewscdn.com/2025/third-party/1757335295_pokhara%20zenz.jpg\" /></p><p>जेन-जी आन्दोलनका क्रममा तोडफोड र आगजनीमा राष्ट्रिय स्वतन्त्र पार्टी (रास्वपा) को संलग्नता पाइएको छ । जेन-जी आन्दोलनका क्रममा तोडफोड र आगजनीमा रास्वपा कास्कीको पोखरा महानगरपालिका–१० का सभापति चन्द्रबहादुर थापा र कास्कीकै मादी गाउँपालिका–६ का वडा सभापति भोजराज पौडेल संलग्न रहेको पुष्टि भएको हो । उनीहरूलाई रास्वपाले कारबाही गरेको छ । यही भदौ २३ र २४ गते जेन-जी आन्दोलनका क्रममा तोडफोड र आगजनीमा संलग्न भएको पुष्टि भएपछि रास्वपा गण्डकी प्रदेशले कास्कीको पोखरा र मादीका ती सभापतिहरूलाई निलम्बन गरेको हो ।</p><p>रास्वपा गण्डकी प्रदेश अनुशासन आयोगले गरेको छानबिनमा थापा र पौडेल तोडफोड र आगजनीमा संलग्न भएको पुष्टि भएपछि निलम्बन गर्ने निर्णय भएको आयोगका गण्डकी प्रमुख योगेन्द्र केसीले जानकारी दिए । कारबाहीसम्बन्धी सोमबार जारी रास्वपा गण्डकी प्रदेशले जारी गरेको विज्ञप्तिमा भनिएको छ, ‘थापा र पौडेल विभिन्न अवाञ्छित क्रियाकलापमा संलग्न भएको सामाजिक सञ्जालमार्फत देखिएकाले उनीहरूलाई जिम्मेवारीबाट निलम्बन गरिएको छ ।’ आयोग प्रमुख केसीले पार्टीको आचारसंहिताविपरीत तोडफोड र आगजनीमा संलग्न भएको पुष्टि भएकाले कारबाही गरिएको र अर्को निर्णय नभइन्जेल निलम्बनको कारबाही लागु हुने बताए । यी दुई सभापति तोडफोड र आगजनीमा संलग्न भएको भिडियो अहिले सामाजिक सञ्जालमा भाइरल छ । सोही आधारमा उनीहरूमाथि कारबाहीको डन्डा चलाइएको हो ।</p><p>रास्वपा गण्डकी प्रदेश अनुशासन आयोगले थप दुई जनालाई पनि कारबाहीको तयारी गरेको छ । रास्वपा पर्वतका पूर्वसंयोजक सन्तोष रेग्मी र नवलपुरको गैंडाकोट नगरपालिका सभापति विनोद घिमिरेलाई पनि कारबाहीको तयारी भएको रास्वपा स्रोतले जनाएको छ । रेग्मीले राष्ट्रपतिको नेमप्लेट बोकेर नाराबाजी गरेको तथा घिमिरे जलिरहेको भग्नावशेषमा उभिएर नाराबाजीमा उत्रिएको भिडियो सामाजिक सञ्जालमा भेटिएपछि उनीहरूमाथि कारबाही गर्न लागिएको बुझिएको छ । सम्भवतः मंगलबारसम्म उनीहरूमाथि कारबाही भइसक्ने रास्वपा स्रोतको दाबी छ । अनुशासन आयोग प्रमुख केसीले पार्टीको निर्णय र सर्कुलरबिना तथा आचारसंहिताविपरीत तोडफोड र आगजनीमा संलग्न भएका जोकोहीलाई पनि कारबाही गरिने बताए । ‘पार्टीको जोसुकै होस्, निर्णय र निर्देशनबिना आचारसंहिताविपरीत तोडफोड र आगजनीमा उत्रिने, पार्टी अनुशासन तोड्ने काम भएको छ भने तिनीहरूलाई निर्मम कारबाही हुन्छ,’ उनले भने ।</p>",
  "content_text": "जेन-जी आन्दोलनका क्रममा तोडफोड र आगजनीमा राष्ट्रिय स्वतन्त्र पार्टी (रास्वपा) को संलग्नता पाइएको छ । जेन-जी आन्दोलनका क्रममा तोडफोड र आगजनीमा रास्वपा कास्कीको पोखरा महानगरपालिका–१० का सभापति चन्द्रबहादुर थापा र कास्कीकै मादी गाउँपालिका–६ का वडा सभापति भोजराज पौडेल संलग्न रहेको पुष्टि भएको हो । उनीहरूलाई रास्वपाले कारबाही गरेको छ । यही भदौ २३ र २४ गते जेन-जी आन्दोलनका क्रममा तोडफोड र आगजनीमा संलग्न भएको पुष्टि भएपछि रास्वपा गण्डकी प्रदेशले कास्कीको पोखरा र मादीका ती सभापतिहरूलाई निलम्बन गरेको हो । रास्वपा गण्डकी प्रदेश अनुशासन आयोगले गरेको छानबिनमा थापा र पौडेल तोडफोड र आगजनीमा संलग्न भएको पुष्टि भएपछि निलम्बन गर्ने निर्णय भएको आयोगका गण्डकी प्रमुख योगेन्द्र केसीले जानकारी दिए । कारबाहीसम्बन्धी सोमबार जारी रास्वपा गण्डकी प्रदेशले जारी गरेको विज्ञप्तिमा भनिएको छ, ‘थापा र पौडेल विभिन्न अवाञ्छित क्रियाकलापमा संलग्न भएको सामाजिक सञ्जालमार्फत देखिएकाले उनीहरूलाई जिम्मेवारीबाट निलम्बन गरिएको छ ।’ आयोग प्रमुख केसीले पार्टीको आचारसंहिताविपरीत तोडफोड र आगजनीमा संलग्न भएको पुष्टि भएकाले कारबाही गरिएको र अर्को निर्णय नभइन्जेल निलम्बनको कारबाही लागु हुने बताए । यी दुई सभापति तोडफोड र आगजनीमा संलग्न भएको भिडियो अहिले सामाजिक सञ्जालमा भाइरल छ । सोही आधारमा उनीहरूमाथि कारबाहीको डन्डा चलाइएको हो । रास्वपा गण्डकी प्रदेश अनुशासन आयोगले थप दुई जनालाई पनि कारबाहीको तयारी गरेको छ । रास्वपा पर्वतका पूर्वसंयोजक सन्तोष रेग्मी र नवलपुरको गैंडाकोट नगरपालिका सभापति विनोद घिमिरेलाई पनि कारबाहीको तयारी भएको रास्वपा स्रोतले जनाएको छ । रेग्मीले राष्ट्रपतिको नेमप्लेट बोकेर नाराबाजी गरेको तथा घिमिरे जलिरहेको भग्नावशेषमा उभिएर नाराबाजीमा उत्रिएको भिडियो सामाजिक सञ्जालमा भेटिएपछि उनीहरूमाथि कारबाही गर्न लागिएको बुझिएको छ । सम्भवतः मंगलबारसम्म उनीहरूमाथि कारबाही भइसक्ने रास्वपा स्रोतको दाबी छ । अनुशासन आयोग प्रमुख केसीले पार्टीको निर्णय र सर्कुलरबिना तथा आचारसंहिताविपरीत तोडफोड र आगजनीमा संलग्न भएका जोकोहीलाई पनि कारबाही गरिने बताए । ‘पार्टीको जोसुकै होस्, निर्णय र निर्देशनबिना आचारसंहिताविपरीत तोडफोड र आगजनीमा उत्रिने, पार्टी अनुशासन तोड्ने काम भएको छ भने तिनीहरूलाई निर्मम कारबाही हुन्छ,’ उनले भने ।",
  "fetched_at": "2025-09-15T15:53:59.734797Z",
  "id": "80d570a1012a2682d933ad3c072ddb5729a6643f075fb6c48de9417f3d02b5c0",
  "images": [
    "https://images.nagariknewscdn.com/2025/third-party/1757335295_pokhara%20zenz.jpg"
  ],
  "lang": "ne",
  "published_at": "2025-09-15T14:55:37Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "जेन-जी आन्दोलनका क्रममा तोडफोड र आगजनीमा रास्वपा कास्कीको पोखरा महानगरपालिका–१० का सभापति चन्द्रबहादुर थापा र कास्कीकै मादी गाउँपालिका–६ का वडा सभापति भोजराज पौडेल संलग्न रहेको पुष्टि भएको हो ।...",
  "tags": null,
  "title": "तोडफोड र आगजनीमा रास्वपा कार्यकर्ता",
  "url": "https://nagariknews.nagariknetwork.com/politics/rashtriya-swayamsevak-sangh-rss-workers-involved-in-vandalism-and-arson-49-56.html",
  "version": 1
}