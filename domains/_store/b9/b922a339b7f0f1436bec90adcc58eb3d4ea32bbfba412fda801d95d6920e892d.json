{
  "byline": "Bhupendra GC",
  "canonical_hash": "e16f28d0c212d339bafed7f509a3dea4569f6b0d7e066376d888fc3c51a5cd0e",
  "content_html": "<p>एजेन्सी &#8211; बंगलादेशले एसीसी टी-२० एसिया कपमा अफगानिस्तानमाथि ८ रनको रोमान्चक जित हात पारेकोछ । योसँगै समूह &#8216;बी&#8217; मा श्रीलंका, बंगलादेश र अफगानिस्तानबीच सुपर फोरमा पुग्न रोमाञ्चक समिकरण बनेकोछ ।</p>\n\n\n\n<p>जित्नलाई १ सय ५५ रनको लक्ष्य पछ्याएको अफगानिस्तान २० ओभरमा १ सय ४६ रनमा अल आउट भयो । अफगानिस्तानका रहमानउल्लाह गुरबाजले ३५ र आजमतुल्लाह ओमरजाईले ३० रन बनाउँदा अन्यको प्रदर्शन राम्रो हुन सकेन ।</p>\n\n\n\n<p>स्पिनर नासुम अहमदले इनिङ पहिलो बलमै राम्रो लयमा भएका सेदिकउल्लाह अटल लाई एलबीडब्लू आउट गर्दै बंगलादेशलाई चाहेजस्तो सुरुवात दिलाए । नासुमले अर्को ओभरमा इब्राहिम जर्दानलाई ५ रनमा एलबीडब्लू आउट गरेपछि पावर प्लेमा बंगलादेश हाबी बनेको थियो । रिसाद हसनले गुलबदिन नाइबलाई १६ रनमा कट एण्ड बोल्ड आउट गरेका थिए ।</p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/bangaladesh.jpg\"><img alt=\"\" class=\"wp-image-165736\" height=\"454\" src=\"https://www.hamrokhelkud.com/wp-content/uploads/2025/09/bangaladesh-1024x454.jpg\" width=\"1024\" /></a></figure>\n\n\n\n<p>खराब लयबाट गुज्रिएका ओपनर रहमानउल्लाह गुरबाज ३१ बलमा समान दुई चौका र छक्कासहित ३५ रनमा आउट भएपछि अफगानिस्तानलाई जित मुश्किल देखिएको थियो । एक समय १३ ओभरमा ७७-५ को अवस्थामा पुगेको अफगानिस्तानलाई आजमतुल्लाह ओमरजाईले १४ औं ओभरमा पार्टटाइम स्पिनर सैफ हसनलाई दुई छक्का र १ चौकासहित कुल २० रन प्रहार गरेपछि खेलमा फर्किएको थियो ।</p>\n\n\n\n<p>तर तीव्र गतिका बलर तस्किन अहमदले उनलाई १६ औं ओभरको चौथो बलमा ३० रनमा क्याच आउट गराएपछि बंगलादेश पुन खेलमा फर्कियो । उनले १६ बलमा १ चौका र ३ छक्का हाने । त्यसपछि अन्तिम आशाको रुपमा करिम जन्नत र राशिद खान थिए । राशिद खानसँग तालमेल नमिल्दा जन्नत १८ औं ओभरको पहिलो बलमा रन आउट भए ।</p>\n\n\n\n<p>अफगानिस्तानलाई अन्तिम १२ बलमा २७ रन चाहिँदा अनुभवी बलर मुश्ताफिजुर रहमान १९ औं ओभर बलिंग गर्न आएका थिए । राशिद खानले पहिलो बलमा चौका हानेपनि दोस्रो बलमा तस्किन अहमदबाट राशिद खानलाई २० रनमा क्याच गराएपछि बंगलादेशको जितलगभग पक्कापक्की बनेको थियो ।</p>\n\n\n\n<p>बंगलादेशका मुश्ताफिजुर रहमानले सर्वाधिक ३, रिसाद हसन, नासुम अहमद र तस्किन अहमदले २-२ विकेट लिए ।</p>\n\n\n\n<p>त्यसअघि आबुधावीमा टस जितेर पहिला ब्याटिङ रोजेको बंगलादेशले निर्धारित २० ओभरमा ५ विकेट गुमाउदै १ सय ५४ रन बनाएको थियो । बंगलादेशका ओपनर तान्जिद हसनले ३१ बलमा ४ चौका र ३ छक्कासहित सर्वाधिक ५२ रन बनाए । अर्का ओपनर सैफ हसनले २८ बलमा २ चौका र १ छक्कासहित ३० रन बनाए ।</p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/tanzid-hasan.jpg\"><img alt=\"\" class=\"wp-image-165737\" height=\"682\" src=\"https://www.hamrokhelkud.com/wp-content/uploads/2025/09/tanzid-hasan-1024x682.jpg\" width=\"1024\" /></a></figure>\n\n\n\n<p>ओपनर परिवर्तन गर्ने निर्णयलाई सहि सावित गर्दै जान्जिद र सैफले ६.४ ओभरमा ६३ रनको साझेदारी गरेका थिए । तर पावरप्लेपछी अफगानिस्तानको स्पिनसामु भने राम्रो प्रदर्शन गर्न सकेनन् । कप्तान लिटन दास ९, तिव्हिद हिर्दोय २६ र शमिम हुसेन ११, जाकेर अली र नुरुल हसनले १२-१२ रन बनाए ।</p>\n\n\n\n<p>अफगानिस्तानका राशिद खान र नुर अहमदले २-२ विकेट लिए । समान ४ ओभर बलिङ गर्दा राशिदले २६ र नुरले २३ रन दिदै बंगलादेशलाई विशाल योगफल बनाउनबाट रोकेका थिए । त्यस्तै आजमतुल्लाह ओमरजाईले १ विकेट लिए ।</p>\n\n\n\n<p>समूह बी मा श्रीलंका २ खेलमा ४ अंकका साथ शीर्ष स्थानमा छ । श्रीलंकाले अन्तिम खेल बिहीबार अफगानिस्तानसँग खेल्नेछ । उक्त खेलमा श्रीलंका विजयी भएमा अपराजित रहँदै समूह विजेताको रुपमा सुपर फोरमा पुग्नेछ । श्रीलंका विजयी हुँदा बंगलादेश पनि ४ अंकका साथ सुपर फोरमा पुग्नेछ । </p>\n\n\n\n<p>तर अन्तिम खेलमा अफगानिस्तान विजयी भएमा भने श्रीलंका, बंगलादेश र अफगानिस्तानको समान ४-४ अंक हुनेछ । यो अवस्थामा नेटरनरेटमा माथि रहने दुई टोली सुपर फोरमा पुग्नेछन् । हाल श्रीलंकाको नेटरनरेट प्लस १.५४६, बंगलादेशको माइनस ०.२७० र अफगानिस्तानको प्लस २.१५० छ ।</p>\n\n\n\n<p>बंगलादेश ३ खेलमा २ मा जित र १ मा हारसहित ४ अंकका साथ दोस्रो स्थानमाछ । अफगानिस्तान २ खेलमा २ अंकका साथ तेस्रो स्थानमा छ । </p>\n\n\n\n<p>समूह ए बाट भारत लगातार दुई जितका साथ सुपर फोरमा पुगि सकेको छ । बुधबार युएई र पाकिस्तानबीचको विजेता पनि सुपर फोरमा पुग्नेछ । सुपर फोरमा सबै टोलीले एकअर्कासँग खेलेपछि शीर्ष दुई टोली फाइनल खेल्नेछन् ।</p><p>The post <a href=\"https://www.hamrokhelkud.com/cricket/165733.html\">बंगलादेशले अफगानिस्तानलाई हराएसँगै सुपरफोर समिकरण रोमाञ्चक</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – बंगलादेशले एसीसी टी-२० एसिया कपमा अफगानिस्तानमाथि ८ रनको रोमान्चक जित हात पारेकोछ । योसँगै समूह ‘बी’ मा श्रीलंका, बंगलादेश र अफगानिस्तानबीच सुपर फोरमा पुग्न रोमाञ्चक समिकरण बनेकोछ । जित्नलाई १ सय ५५ रनको लक्ष्य पछ्याएको अफगानिस्तान २० ओभरमा १ सय ४६ रनमा अल आउट भयो । अफगानिस्तानका रहमानउल्लाह गुरबाजले ३५ र आजमतुल्लाह ओमरजाईले ३० रन बनाउँदा अन्यको प्रदर्शन राम्रो हुन सकेन । स्पिनर नासुम अहमदले इनिङ पहिलो बलमै राम्रो लयमा भएका सेदिकउल्लाह अटल लाई एलबीडब्लू आउट गर्दै बंगलादेशलाई चाहेजस्तो सुरुवात दिलाए । नासुमले अर्को ओभरमा इब्राहिम जर्दानलाई ५ रनमा एलबीडब्लू आउट गरेपछि पावर प्लेमा बंगलादेश हाबी बनेको थियो । रिसाद हसनले गुलबदिन नाइबलाई १६ रनमा कट एण्ड बोल्ड आउट गरेका थिए । खराब लयबाट गुज्रिएका ओपनर रहमानउल्लाह गुरबाज ३१ बलमा समान दुई चौका र छक्कासहित ३५ रनमा आउट भएपछि अफगानिस्तानलाई जित मुश्किल देखिएको थियो । एक समय १३ ओभरमा ७७-५ को अवस्थामा पुगेको अफगानिस्तानलाई आजमतुल्लाह ओमरजाईले १४ औं ओभरमा पार्टटाइम स्पिनर सैफ हसनलाई दुई छक्का र १ चौकासहित कुल २० रन प्रहार गरेपछि खेलमा फर्किएको थियो । तर तीव्र गतिका बलर तस्किन अहमदले उनलाई १६ औं ओभरको चौथो बलमा ३० रनमा क्याच आउट गराएपछि बंगलादेश पुन खेलमा फर्कियो । उनले १६ बलमा १ चौका र ३ छक्का हाने । त्यसपछि अन्तिम आशाको रुपमा करिम जन्नत र राशिद खान थिए । राशिद खानसँग तालमेल नमिल्दा जन्नत १८ औं ओभरको पहिलो बलमा रन आउट भए । अफगानिस्तानलाई अन्तिम १२ बलमा २७ रन चाहिँदा अनुभवी बलर मुश्ताफिजुर रहमान १९ औं ओभर बलिंग गर्न आएका थिए । राशिद खानले पहिलो बलमा चौका हानेपनि दोस्रो बलमा तस्किन अहमदबाट राशिद खानलाई २० रनमा क्याच गराएपछि बंगलादेशको जितलगभग पक्कापक्की बनेको थियो । बंगलादेशका मुश्ताफिजुर रहमानले सर्वाधिक ३, रिसाद हसन, नासुम अहमद र तस्किन अहमदले २-२ विकेट लिए । त्यसअघि आबुधावीमा टस जितेर पहिला ब्याटिङ रोजेको बंगलादेशले निर्धारित २० ओभरमा ५ विकेट गुमाउदै १ सय ५४ रन बनाएको थियो । बंगलादेशका ओपनर तान्जिद हसनले ३१ बलमा ४ चौका र ३ छक्कासहित सर्वाधिक ५२ रन बनाए । अर्का ओपनर सैफ हसनले २८ बलमा २ चौका र १ छक्कासहित ३० रन बनाए । ओपनर परिवर्तन गर्ने निर्णयलाई सहि सावित गर्दै जान्जिद र सैफले ६.४ ओभरमा ६३ रनको साझेदारी गरेका थिए । तर पावरप्लेपछी अफगानिस्तानको स्पिनसामु भने राम्रो प्रदर्शन गर्न सकेनन् । कप्तान लिटन दास ९, तिव्हिद हिर्दोय २६ र शमिम हुसेन ११, जाकेर अली र नुरुल हसनले १२-१२ रन बनाए । अफगानिस्तानका राशिद खान र नुर अहमदले २-२ विकेट लिए । समान ४ ओभर बलिङ गर्दा राशिदले २६ र नुरले २३ रन दिदै बंगलादेशलाई विशाल योगफल बनाउनबाट रोकेका थिए । त्यस्तै आजमतुल्लाह ओमरजाईले १ विकेट लिए । समूह बी मा श्रीलंका २ खेलमा ४ अंकका साथ शीर्ष स्थानमा छ । श्रीलंकाले अन्तिम खेल बिहीबार अफगानिस्तानसँग खेल्नेछ । उक्त खेलमा श्रीलंका विजयी भएमा अपराजित रहँदै समूह विजेताको रुपमा सुपर फोरमा पुग्नेछ । श्रीलंका विजयी हुँदा बंगलादेश पनि ४ अंकका साथ सुपर फोरमा पुग्नेछ । तर अन्तिम खेलमा अफगानिस्तान विजयी भएमा भने श्रीलंका, बंगलादेश र अफगानिस्तानको समान ४-४ अंक हुनेछ । यो अवस्थामा नेटरनरेटमा माथि रहने दुई टोली सुपर फोरमा पुग्नेछन् । हाल श्रीलंकाको नेटरनरेट प्लस १.५४६, बंगलादेशको माइनस ०.२७० र अफगानिस्तानको प्लस २.१५० छ । बंगलादेश ३ खेलमा २ मा जित र १ मा हारसहित ४ अंकका साथ दोस्रो स्थानमाछ । अफगानिस्तान २ खेलमा २ अंकका साथ तेस्रो स्थानमा छ । समूह ए बाट भारत लगातार दुई जितका साथ सुपर फोरमा पुगि सकेको छ । बुधबार युएई र पाकिस्तानबीचको विजेता पनि सुपर फोरमा पुग्नेछ । सुपर फोरमा सबै टोलीले एकअर्कासँग खेलेपछि शीर्ष दुई टोली फाइनल खेल्नेछन् । The post बंगलादेशले अफगानिस्तानलाई हराएसँगै सुपरफोर समिकरण रोमाञ्चक first appeared on हाम्रो खेलकुद .",
  "fetched_at": "2025-09-16T18:54:09.603160Z",
  "id": "b922a339b7f0f1436bec90adcc58eb3d4ea32bbfba412fda801d95d6920e892d",
  "images": [
    "https://www.hamrokhelkud.com/wp-content/uploads/2025/09/bangaladesh-1024x454.jpg",
    "https://www.hamrokhelkud.com/wp-content/uploads/2025/09/tanzid-hasan-1024x682.jpg"
  ],
  "lang": "ne",
  "published_at": "2025-09-16T18:41:12Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी &#8211; बंगलादेशले एसीसी टी-२० एसिया कपमा अफगानिस्तानमाथि ८ रनको रोमान्चक जित हात पारेकोछ । योसँगै समूह &#8216;बी&#8217; मा श्रीलंका, बंगलादेश र अफगानिस्तानबीच सुपर फोरमा पुग्न रोमाञ्चक समिकरण बनेकोछ । जित्नलाई १ सय ५५ रनको लक्ष्य पछ्याएको अफगानिस्तान २० ओभरमा १ सय ४६ रनमा अल आउट भयो । अफगानिस्तानका रहमानउल्लाह गुरबाजले ३५ र आजमतुल्लाह ओमरजाईले [&#8230;]</p>\n<p>The post <a href=\"https://www.hamrokhelkud.com/cricket/165733.html\">बंगलादेशले अफगानिस्तानलाई हराएसँगै सुपरफोर समिकरण रोमाञ्चक</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "बंगलादेशले अफगानिस्तानलाई हराएसँगै सुपरफोर समिकरण रोमाञ्चक",
  "url": "https://www.hamrokhelkud.com/cricket/165733.html",
  "version": 1
}