{
  "byline": "राजधानी समाचारदाता",
  "canonical_hash": "b53e1be84fc86d0f287e21b9b23aabb042c95046f854b6208411ad09772daf61",
  "content_html": "<img alt=\"\" class=\"attachment-full size-full wp-post-image\" height=\"502\" src=\"https://rajdhanidaily.com/wp-content/uploads/2025/01/ramchandra-paudel-.jpg\" style=\"float: left; margin: 0 15px 15px 0;\" width=\"1151\" />\n<p>काठमाडौँ । राष्ट्रपति रामचन्द्र पौडेलले सरकार गठन गर्दा केही संवैधानिक व्यवस्थामा तलमाथि गर्ने बाध्यता आइलागे पनि अब अक्षरशः पालना हुनेमा आफूले प्रधानमन्त्री सुशीला कार्कीलाई पनि भनेको बताएका छन् ।</p>\n\n\n\n<p>१४ जना नागरिक अगुवाहरूसँग शीतल निवासमा कुरा गर्दै राष्ट्रपतिले अब दलहरू र आन्दोलनकारीको सहमतिमा अघि बढ्ने विश्वास व्यक्त गरेका छन् । सो अवसरमा राष्ट्रपतिले संसद् विघटन पहिले पनि प्रधानमन्त्री नियुक्ति पहिले भन्नेमा निकै गलफती परेको स्वीकार गरेका थिए ।</p>\n\n\n\n<p>आफूले ‘म शहीद हुन तयार छु तर प्रधानमन्त्री नियुक्तिभन्दा पहिले प्रतिनिधि सभा विघटन गर्दिन’ भन्ने अडान लिएको समेत राष्ट्रपतिले सुनाए । काठमाडौँ महानगरपालिकाका मेयर बालेन साहले संसद् विघटन पहिलो सर्त राखेपछि उनीबाट प्रस्तावित प्रधानमन्त्री कार्कीले पनि पहिले संसद् विघटन भएपछि मात्र प्रधानमन्त्री नियुक्त हुने अडान लिएकी थिइन् । तर राष्ट्रपतिले शहीद हुन तयार रहेको अडान लिएपछि पहिले प्रधानमन्त्रीको नियुक्ति र त्यस लगत्तै उनको सिफारिसमा विघटन गरिएको थियो ।</p>\n\n\n\n<p>राष्ट्रपति पौडेलले तत्कालीन परिस्थितिको बाध्यताले संविधानमा तलमाथि गर्नुपरे पनि अब प्रधानमन्त्रीको नेतृत्वको सरकारले संविधानको अक्षरशः पालना गर्ने विश्वास व्यक्त गरेका थिए । त्यस्तै नागरिक अगुवाहरूले सरकारले निर्वाचन समयमा नगर्ने खालका गतिविधि गर्न सक्ने भन्दै राष्ट्रपतिको ध्यानाकर्षण गराएका छन् ।</p>\n\n\n\n<p>उनीहरूले प्रतिनिधि सभा विघटन भएको अवस्थामा राष्ट्रिय सभाको जिम्मेवारीपूर्ण परिचालनमा समेत जोड दिएका छन् । संक्रमणकाल र परिस्थितिको बाध्यताका नाममा संवैधानिक संरचनाहरूमाथि असंवैधानिक हस्तक्षेप हुन नदिन उनीहरूले राष्ट्रपतिलाई सचेत गराएका छन् ।</p>\n<p>The post <a href=\"https://rajdhanidaily.com/id/122075/\" rel=\"nofollow\">‘शहीद हुन तयार छु, प्रधानमन्त्री नियुक्तिभन्दा पहिले प्रतिनिधिसभा विघटन गर्दिन’ मैले भनेकै होः राष्ट्रपति पौडेल</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौँ । राष्ट्रपति रामचन्द्र पौडेलले सरकार गठन गर्दा केही संवैधानिक व्यवस्थामा तलमाथि गर्ने बाध्यता आइलागे पनि अब अक्षरशः पालना हुनेमा आफूले प्रधानमन्त्री सुशीला कार्कीलाई पनि भनेको बताएका छन् । १४ जना नागरिक अगुवाहरूसँग शीतल निवासमा कुरा गर्दै राष्ट्रपतिले अब दलहरू र आन्दोलनकारीको सहमतिमा अघि बढ्ने विश्वास व्यक्त गरेका छन् । सो अवसरमा राष्ट्रपतिले संसद् विघटन पहिले पनि प्रधानमन्त्री नियुक्ति पहिले भन्नेमा निकै गलफती परेको स्वीकार गरेका थिए । आफूले ‘म शहीद हुन तयार छु तर प्रधानमन्त्री नियुक्तिभन्दा पहिले प्रतिनिधि सभा विघटन गर्दिन’ भन्ने अडान लिएको समेत राष्ट्रपतिले सुनाए । काठमाडौँ महानगरपालिकाका मेयर बालेन साहले संसद् विघटन पहिलो सर्त राखेपछि उनीबाट प्रस्तावित प्रधानमन्त्री कार्कीले पनि पहिले संसद् विघटन भएपछि मात्र प्रधानमन्त्री नियुक्त हुने अडान लिएकी थिइन् । तर राष्ट्रपतिले शहीद हुन तयार रहेको अडान लिएपछि पहिले प्रधानमन्त्रीको नियुक्ति र त्यस लगत्तै उनको सिफारिसमा विघटन गरिएको थियो । राष्ट्रपति पौडेलले तत्कालीन परिस्थितिको बाध्यताले संविधानमा तलमाथि गर्नुपरे पनि अब प्रधानमन्त्रीको नेतृत्वको सरकारले संविधानको अक्षरशः पालना गर्ने विश्वास व्यक्त गरेका थिए । त्यस्तै नागरिक अगुवाहरूले सरकारले निर्वाचन समयमा नगर्ने खालका गतिविधि गर्न सक्ने भन्दै राष्ट्रपतिको ध्यानाकर्षण गराएका छन् । उनीहरूले प्रतिनिधि सभा विघटन भएको अवस्थामा राष्ट्रिय सभाको जिम्मेवारीपूर्ण परिचालनमा समेत जोड दिएका छन् । संक्रमणकाल र परिस्थितिको बाध्यताका नाममा संवैधानिक संरचनाहरूमाथि असंवैधानिक हस्तक्षेप हुन नदिन उनीहरूले राष्ट्रपतिलाई सचेत गराएका छन् । The post ‘शहीद हुन तयार छु, प्रधानमन्त्री नियुक्तिभन्दा पहिले प्रतिनिधिसभा विघटन गर्दिन’ मैले भनेकै होः राष्ट्रपति पौडेल appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-18T08:29:09.159755Z",
  "id": "199f0d33d06c9265d3e2bab1b8951db8f38d887b9a0308411739eb8e2a6b6b09",
  "images": [
    "https://rajdhanidaily.com/wp-content/uploads/2025/01/ramchandra-paudel-.jpg"
  ],
  "lang": "ne",
  "published_at": "2025-09-18T08:03:08Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"502\" src=\"https://rajdhanidaily.com/wp-content/uploads/2025/01/ramchandra-paudel-.jpg\" style=\"float: left; margin: 0 15px 15px 0;\" width=\"1151\" />काठमाडौँ । राष्ट्रपति रामचन्द्र पौडेलले सरकार गठन गर्दा केही संवैधानिक व्यवस्थामा तलमाथि गर्ने बाध्यता आइलागे पनि अब अक्षरशः पालना हुनेमा आफूले प्रधानमन्त्री सुशीला कार्कीलाई पनि भनेको बताएका छन् । १४ जना नागरिक अगुवाहरूसँग शीतल निवासमा कुरा गर्दै राष्ट्रपतिले अब दलहरू र आन्दोलनकारीको सहमतिमा अघि बढ्ने विश्वास व्यक्त गरेका छन् । सो अवसरमा राष्ट्रपतिले संसद् विघटन [&#8230;]</p>\n<p>The post <a href=\"https://rajdhanidaily.com/id/122075/\" rel=\"nofollow\">‘शहीद हुन तयार छु, प्रधानमन्त्री नियुक्तिभन्दा पहिले प्रतिनिधिसभा विघटन गर्दिन’ मैले भनेकै होः राष्ट्रपति पौडेल</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "‘शहीद हुन तयार छु, प्रधानमन्त्री नियुक्तिभन्दा पहिले प्रतिनिधिसभा विघटन गर्दिन’ मैले भनेकै होः राष्ट्रपति पौडेल",
  "url": "https://rajdhanidaily.com/id/122075/",
  "version": 1
}