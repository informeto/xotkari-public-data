{
  "byline": "नागरिक",
  "canonical_hash": "0cc563046f2d9bc22ac7238e30278df2f07011773fd176948d6818c3aa7b0566",
  "content_html": "<p><img alt=\"\" src=\"https://images.nagariknewscdn.com/2025/third-party/1752995504_nagarika-1200x560.jpg\" /></p><p>गत भदौ २३ र २४ को जेन-जी प्रदर्शनको मौका छोपी विभिन्न कारागारबाट फरार भएका कैदीबन्दीहरू धमाधम कारागार फर्किन थालेका छन्।</p><p>कारागारबाट भागेमध्ये सुरक्षाकर्मीले धेरैजसो पक्राउ गरी कारागार फर्काएका छन् भने कतिपय आफै कारागार फर्केका छन्। मकवानपुरको भीमफेदी गाउँपालिकास्थित क्षेत्रीय कारागार भीमफेदी लगायत विभिन्न कारागारबाट फरार भएकामध्ये आज बिहानसम्म २२३  कैदीबन्दी कारागार फर्किएका छन्।</p><p>भीमफेदी कारागारबाट भागेकामध्ये सुरक्षाकर्मीले १३० कैदीबन्दी नियन्त्रण लिई कारागारमा पठाएको कारागारका प्रमुख सुवास पौडेलले बताए। उनका भागेकामध्ये ३६ कैदीबन्दी आफैं कारागारको सम्पर्कमा आएका छन्।</p><p>यही भदौ २४ गते राति १ बजेतिर भीमफेदी कारागारको पर्खाल भत्काएर ४४० कैदीबन्दी फरार भएका थिए। फरार कैदीबन्दीको खोजी गर्ने क्रममा भीमफेदी कारागारबाट फरार १३० र अन्य कारागारबाट फरार ६० गरी १९० कैदीबन्दी प्रहरीले नियन्त्रणमा लिई कारागार पठाएको कारागारका प्रमुख पौडेलले बताए।</p><p>कारागारको तीन गेट फुटाई पश्चिमतर्फको पर्खाल भत्काएर (क) ब्लकबाट २६० र (क) ब्लकबाट १८० गरी ४४१ कैदीबन्दी फरार भएका थिए। फरार कैदीबन्दीको खोजीको क्रममा सुरक्षाकर्मीहरूले विभिन्न ठाउँबाट कैदीबन्दीहरू नियन्त्रणमा लिई कारागारमा बुझाएको प्रमुख पौडेलले बताए। फरार रहेका २७७ कैदीबन्दी खोजी कार्य तीव्र पारिएको जिल्ला प्रहरी कार्यालय मकवानपुरका प्रवक्ता प्रहरी नायब उपरीक्षक श्यामु अर्यालले बताए।  </p>",
  "content_text": "गत भदौ २३ र २४ को जेन-जी प्रदर्शनको मौका छोपी विभिन्न कारागारबाट फरार भएका कैदीबन्दीहरू धमाधम कारागार फर्किन थालेका छन्। कारागारबाट भागेमध्ये सुरक्षाकर्मीले धेरैजसो पक्राउ गरी कारागार फर्काएका छन् भने कतिपय आफै कारागार फर्केका छन्। मकवानपुरको भीमफेदी गाउँपालिकास्थित क्षेत्रीय कारागार भीमफेदी लगायत विभिन्न कारागारबाट फरार भएकामध्ये आज बिहानसम्म २२३ कैदीबन्दी कारागार फर्किएका छन्। भीमफेदी कारागारबाट भागेकामध्ये सुरक्षाकर्मीले १३० कैदीबन्दी नियन्त्रण लिई कारागारमा पठाएको कारागारका प्रमुख सुवास पौडेलले बताए। उनका भागेकामध्ये ३६ कैदीबन्दी आफैं कारागारको सम्पर्कमा आएका छन्। यही भदौ २४ गते राति १ बजेतिर भीमफेदी कारागारको पर्खाल भत्काएर ४४० कैदीबन्दी फरार भएका थिए। फरार कैदीबन्दीको खोजी गर्ने क्रममा भीमफेदी कारागारबाट फरार १३० र अन्य कारागारबाट फरार ६० गरी १९० कैदीबन्दी प्रहरीले नियन्त्रणमा लिई कारागार पठाएको कारागारका प्रमुख पौडेलले बताए। कारागारको तीन गेट फुटाई पश्चिमतर्फको पर्खाल भत्काएर (क) ब्लकबाट २६० र (क) ब्लकबाट १८० गरी ४४१ कैदीबन्दी फरार भएका थिए। फरार कैदीबन्दीको खोजीको क्रममा सुरक्षाकर्मीहरूले विभिन्न ठाउँबाट कैदीबन्दीहरू नियन्त्रणमा लिई कारागारमा बुझाएको प्रमुख पौडेलले बताए। फरार रहेका २७७ कैदीबन्दी खोजी कार्य तीव्र पारिएको जिल्ला प्रहरी कार्यालय मकवानपुरका प्रवक्ता प्रहरी नायब उपरीक्षक श्यामु अर्यालले बताए।",
  "fetched_at": "2025-09-17T08:49:10.626566Z",
  "id": "19978234c23d7f6a445bee79f34a0b1231158566f59e50967274fe39e4aaa4ee",
  "images": [
    "https://images.nagariknewscdn.com/2025/third-party/1752995504_nagarika-1200x560.jpg"
  ],
  "lang": "ne",
  "published_at": "2025-09-17T08:02:14Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "गत भदौ २३ र २४ को जेन-जी प्रदर्शनको मौका छोपी विभिन्न कारागारबाट फरार भएका कैदीबन्दीहरू धमाधम कारागार फर्किन थालेका छन्।...",
  "tags": null,
  "title": "कैदीबन्दी धमाधम कारागार फर्काइँदै",
  "url": "https://nagariknews.nagariknetwork.com/social-affairs/prisoners-are-being-returned-to-prison-in-a-hurry-26-42.html",
  "version": 1
}