{
  "byline": "Sandeep bhattarai",
  "canonical_hash": "349fcc3127d188ac7e44cf46f26c471e5a00232da7c86c0c9b354de6166f4d0b",
  "content_html": "<p style=\"text-align: justify;\">नेपाली कांग्रेसले प्रतिनिधिसभा विघटनलाई असंवैधानिक भन्दै विरोध गर्ने निर्णय गरेको छ । शुक्रबार पार्टी केन्द्रीय कार्यालय सानेपामा बसेको कार्यसम्पादन समिति बैठकले यस्तो निर्णय गरेको हो ।</p>\n<p style=\"text-align: justify;\">उपसभापति पूर्णबहादुर खड्काको सभापतित्वमा बसेको बैठकले प्रतिनिधिसभा विघटनलाई असंवैधानिक भन्दै विरोध गर्ने निर्णय गरेको सहमहामन्त्री महालक्ष्मी उपाध्याय ‘डिना’ले जानकारी दिनुभयो ।</p>\n<p style=\"text-align: justify;\">बैठकले निर्वाचन घोषणाको विरुद्धमा नजाने तर, प्रक्रियाबारे प्रश्न उठाउने निर्णय पनि गरेको छ । सहमहामन्त्री उपाध्यायले भन्नुभयो, ‘प्रतिनिधिसभा विघटन असंवैधानिक हो । त्यसको विरोध गर्नुपर्छ भन्ने निष्कर्षमा बैठक पुगेको छ ।’</p>\n<p style=\"text-align: justify;\">त्यस्तै कांग्रेसले निर्वाचन घोषणापछि अन्तरिम सरकारले राजनीतिक दलहरूसँग छलफल नगरेकोमा आपत्ति जनाएको छ । ‘सरकारले निर्वाचन कसरी गर्ने हो ? राजनीतिक दलसँग अहिलेसम्म छलफल गर्न आवश्यक ठानेको छैन,’ सहमहामन्त्री उपाध्यायले भन्नुभयो, ‘निर्वाचन घोषणाको प्रक्रियाबारे केन्द्रीय समिति बैठक बोलाएर छलफल गर्ने निर्णय भएको छ ।’</p>\n<p style=\"text-align: justify;\">&#x200d;यस्तै बैठकले यस विषयमा अन्य दलसँग पनि छलफल गर्ने निर्णय गरेको छ ।</p>\n<p style=\"text-align: justify;\">\n<p style=\"text-align: justify;\">",
  "content_text": "नेपाली कांग्रेसले प्रतिनिधिसभा विघटनलाई असंवैधानिक भन्दै विरोध गर्ने निर्णय गरेको छ । शुक्रबार पार्टी केन्द्रीय कार्यालय सानेपामा बसेको कार्यसम्पादन समिति बैठकले यस्तो निर्णय गरेको हो । उपसभापति पूर्णबहादुर खड्काको सभापतित्वमा बसेको बैठकले प्रतिनिधिसभा विघटनलाई असंवैधानिक भन्दै विरोध गर्ने निर्णय गरेको सहमहामन्त्री महालक्ष्मी उपाध्याय ‘डिना’ले जानकारी दिनुभयो । बैठकले निर्वाचन घोषणाको विरुद्धमा नजाने तर, प्रक्रियाबारे प्रश्न उठाउने निर्णय पनि गरेको छ । सहमहामन्त्री उपाध्यायले भन्नुभयो, ‘प्रतिनिधिसभा विघटन असंवैधानिक हो । त्यसको विरोध गर्नुपर्छ भन्ने निष्कर्षमा बैठक पुगेको छ ।’ त्यस्तै कांग्रेसले निर्वाचन घोषणापछि अन्तरिम सरकारले राजनीतिक दलहरूसँग छलफल नगरेकोमा आपत्ति जनाएको छ । ‘सरकारले निर्वाचन कसरी गर्ने हो ? राजनीतिक दलसँग अहिलेसम्म छलफल गर्न आवश्यक ठानेको छैन,’ सहमहामन्त्री उपाध्यायले भन्नुभयो, ‘निर्वाचन घोषणाको प्रक्रियाबारे केन्द्रीय समिति बैठक बोलाएर छलफल गर्ने निर्णय भएको छ ।’ ‍यस्तै बैठकले यस विषयमा अन्य दलसँग पनि छलफल गर्ने निर्णय गरेको छ ।",
  "fetched_at": "2025-09-19T11:52:23.528134Z",
  "id": "925bf8e6867ce5b32467438257bf71bd1463e60a9c37d1f1ee3391d2a11001be",
  "images": [],
  "lang": "ne",
  "published_at": "2025-09-19T11:50:59Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "नेपाली कांग्रेसले प्रतिनिधिसभा विघटनलाई असंवैधानिक भन्दै विरोध गर्ने निर्णय गरेको छ । शुक्रबार पार्टी केन्द्रीय कार्यालय सानेपामा बसेको कार्यसम्पादन समिति बैठकले यस्तो निर्णय गरेको हो । उपसभापति पूर्णबहादुर खड्काको सभापतित्वमा बसेको बैठकले प्रतिनिधिसभा विघटनलाई असंवैधानिक भन्दै विरोध गर्ने निर्णय गरेको सहमहामन्त्री महालक्ष्मी उपाध्याय ‘डिना’ले जानकारी दिनुभयो । बैठकले निर्वाचन घोषणाको विरुद्धमा नजाने तर, प्रक्रियाबारे प्रश्न &#8230;",
  "tags": null,
  "title": "प्रतिनिधिसभा विघटन असंवैधानिक, विरोध गर्छौ : कांग्रेस",
  "url": "https://www.nepaljapan.com/09/19/681668/",
  "version": 1
}