{
  "byline": "नेपाल जापान",
  "canonical_hash": "b4875de55fbe1a2df9d765c38ebe8f6e884a1c4e751eeebb7d12a9c105d011ca",
  "content_html": "<p style=\"text-align: justify;\">भदौ २३ २४ गते भएको जेनजी आन्दोलनका क्रममा ज्यान गुमाएकाहरूको आज मंगलबार अन्त्येष्टि गरिंदैछ । पशुपति आर्यघाटमा राष्ट्रिय सम्मानकाा साथ गरिने अन्त्येष्टिका लागि शवयात्रा सुरु भएको छ ।</p>\n<p style=\"text-align: justify;\">त्रिवि शिक्षण अस्पताल महाराजगञ्जबाट शवहरू चक्रपथ हुँदै पशुपति आर्यघाटतर्फ लगिने छ । शवयात्राका लागि पुगेकाहरूले मृतकका फोटो र राष्ट्रिय झण्डा बोकेका छन् ।</p>\n<p style=\"text-align: justify;\">शवयात्रामा ऊर्जामन्त्री कुलमान घिसिङ र गृह तथा कानुनमन्त्री सहभागी हुनुभएको छ । ऊर्जामन्त्री घिसिङ चावहिल गोपीकृष्णहलबाट र गृहतथा कानुनमन्त्री ओमप्रकाश अर्याल चाबहिल चोकबाट सहभागी हुनुभएको हो ।</p>\n<p style=\"text-align: justify;\">सरकारले जेनजी आन्दोलनमा मृत्यु भएकाहरुलाई शहीद घोषणा गर्ने, राष्ट्रिय सम्मानका साथ अन्त्येष्टि गर्ने र राष्ट्रिय शोक स्वरुप असोज १ गते सार्वजनिक बिदा दिने लगायतका निर्णय गरेको थियो । त्यसपछि मृतकका परिवार अन्त्येष्टि गर्न तयार भएका हुन् ।</p>\n<p style=\"text-align: justify;\">भ्रष्टाचार र सामाजिक सञ्जाल प्रतिबन्धविरुद्ध युवाहरूले गरेको प्रदर्शन हिंसात्मक बन्दा ७२ जनाको मृत्यु भएको छ । मृत्यु हुनेमा धेरैजसो गोली लागेकाहरू छन् । कतिपयका शव आगोमा जलेको अवस्थामा भेटिएका छन् ।</p>",
  "content_text": "भदौ २३ २४ गते भएको जेनजी आन्दोलनका क्रममा ज्यान गुमाएकाहरूको आज मंगलबार अन्त्येष्टि गरिंदैछ । पशुपति आर्यघाटमा राष्ट्रिय सम्मानकाा साथ गरिने अन्त्येष्टिका लागि शवयात्रा सुरु भएको छ । त्रिवि शिक्षण अस्पताल महाराजगञ्जबाट शवहरू चक्रपथ हुँदै पशुपति आर्यघाटतर्फ लगिने छ । शवयात्राका लागि पुगेकाहरूले मृतकका फोटो र राष्ट्रिय झण्डा बोकेका छन् । शवयात्रामा ऊर्जामन्त्री कुलमान घिसिङ र गृह तथा कानुनमन्त्री सहभागी हुनुभएको छ । ऊर्जामन्त्री घिसिङ चावहिल गोपीकृष्णहलबाट र गृहतथा कानुनमन्त्री ओमप्रकाश अर्याल चाबहिल चोकबाट सहभागी हुनुभएको हो । सरकारले जेनजी आन्दोलनमा मृत्यु भएकाहरुलाई शहीद घोषणा गर्ने, राष्ट्रिय सम्मानका साथ अन्त्येष्टि गर्ने र राष्ट्रिय शोक स्वरुप असोज १ गते सार्वजनिक बिदा दिने लगायतका निर्णय गरेको थियो । त्यसपछि मृतकका परिवार अन्त्येष्टि गर्न तयार भएका हुन् । भ्रष्टाचार र सामाजिक सञ्जाल प्रतिबन्धविरुद्ध युवाहरूले गरेको प्रदर्शन हिंसात्मक बन्दा ७२ जनाको मृत्यु भएको छ । मृत्यु हुनेमा धेरैजसो गोली लागेकाहरू छन् । कतिपयका शव आगोमा जलेको अवस्थामा भेटिएका छन् ।",
  "fetched_at": "2025-09-16T08:30:46.203946Z",
  "id": "7c4007579b7d17c0dbe2f101227c47a2b7f1b3a1905e0df9db6f86055bffaf10",
  "images": [],
  "lang": "ne",
  "published_at": "2025-09-16T08:20:51Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "भदौ २३ २४ गते भएको जेनजी आन्दोलनका क्रममा ज्यान गुमाएकाहरूको आज मंगलबार अन्त्येष्टि गरिंदैछ । पशुपति आर्यघाटमा राष्ट्रिय सम्मानकाा साथ गरिने अन्त्येष्टिका लागि शवयात्रा सुरु भएको छ । त्रिवि शिक्षण अस्पताल महाराजगञ्जबाट शवहरू चक्रपथ हुँदै पशुपति आर्यघाटतर्फ लगिने छ । शवयात्राका लागि पुगेकाहरूले मृतकका फोटो र राष्ट्रिय झण्डा बोकेका छन् । शवयात्रामा ऊर्जामन्त्री कुलमान घिसिङ &#8230;",
  "tags": null,
  "title": "जेनजी आन्दोलनका मृतकहरुको राष्ट्रिय सम्मानका साथ अन्त्येष्टि गरिने, शवयात्रा सुरु",
  "url": "https://www.nepaljapan.com/09/16/681118/",
  "version": 1
}