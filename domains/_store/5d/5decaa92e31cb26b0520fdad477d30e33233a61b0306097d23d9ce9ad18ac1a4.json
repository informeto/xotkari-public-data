{
  "byline": "नेपाल जापान",
  "canonical_hash": "47f2de5e4d76ba609d87b2846749be15996848898261d36c7c1b935345b2beb6",
  "content_html": "<p style=\"text-align: justify;\">प्रधानमन्त्री सुशीला कार्कीले आइतबार तीन मन्त्री नियुक्त गर्नुभएपछि आफूहरुसंग सल्लाह नगरेको भन्दै सुदन गुरुङको समूहले प्रधानमन्त्री निवास बालुवाटार अगाडि बिरोध प्रदर्शन गरेको छ ।</p>\n<p style=\"text-align: justify;\">सुदन गुरुङ नेतृत्वको हामी नेपाल समूहका युवाहरुको उपस्थितिमा ‘प्रधानमन्त्री राजीनामा दे’, ‘मुर्दामाथि राजनीति नगर’ लगायतका नारा लगाइएको थियो ।</p>\n<p style=\"text-align: justify;\">जेनजी आन्दोलनको क्रममा मृत्यु भएकाका परिवारका सदस्यको समेत उपस्थिति रहेको प्रदर्शनमा प्रधानमन्त्री सुशीला कार्कीको राजीनामा समेत मागिएको थियो ।</p>\n<p style=\"text-align: justify;\">प्रधानमन्त्री कार्कीले काठमाडौं महानगरपालिकाका मेयर बालेन शाहका कानुनी सल्लाहकार ओम प्रकाश अर्याललाई गृह मन्त्री, पूर्वअर्थसचिव रामेश्वर खनाललाई अर्थ मन्त्री र विद्युत प्राधिकरणका पूर्व कार्यकारी प्रमुख कुलमान घिसिङलाई ऊर्जा मन्त्रीमा नियुक्त गर्नुभएको थियो ।</p>\n<p style=\"text-align: justify;\">सुदनको समूह आफूहरुसँग सल्लाह नगरी मन्त्री नियुक्त गरिएको भन्दै असन्तुष्ट छ । सुदन गुरुङले ओमप्रकाश अर्यालको नाम लिएर आक्रोश पोखेका थिए ।</p>\n<p style=\"text-align: justify;\">गुरूङले आक्रोशित मुद्रामा भने, &#8220;हामी फेरि सडकमा आयौं भने कसैले रोक्न सक्दैन। जुन ठाउँमा हामीले राखेका छौं। त्यहीँबाट थुतेर निकाल्छौं . ओमप्रकाश अर्याल, लयर.. उनले आफै गृहमन्त्री बनाउँदा रहेछन्, भित्र बसेर !&#8221;</p>",
  "content_text": "प्रधानमन्त्री सुशीला कार्कीले आइतबार तीन मन्त्री नियुक्त गर्नुभएपछि आफूहरुसंग सल्लाह नगरेको भन्दै सुदन गुरुङको समूहले प्रधानमन्त्री निवास बालुवाटार अगाडि बिरोध प्रदर्शन गरेको छ । सुदन गुरुङ नेतृत्वको हामी नेपाल समूहका युवाहरुको उपस्थितिमा ‘प्रधानमन्त्री राजीनामा दे’, ‘मुर्दामाथि राजनीति नगर’ लगायतका नारा लगाइएको थियो । जेनजी आन्दोलनको क्रममा मृत्यु भएकाका परिवारका सदस्यको समेत उपस्थिति रहेको प्रदर्शनमा प्रधानमन्त्री सुशीला कार्कीको राजीनामा समेत मागिएको थियो । प्रधानमन्त्री कार्कीले काठमाडौं महानगरपालिकाका मेयर बालेन शाहका कानुनी सल्लाहकार ओम प्रकाश अर्याललाई गृह मन्त्री, पूर्वअर्थसचिव रामेश्वर खनाललाई अर्थ मन्त्री र विद्युत प्राधिकरणका पूर्व कार्यकारी प्रमुख कुलमान घिसिङलाई ऊर्जा मन्त्रीमा नियुक्त गर्नुभएको थियो । सुदनको समूह आफूहरुसँग सल्लाह नगरी मन्त्री नियुक्त गरिएको भन्दै असन्तुष्ट छ । सुदन गुरुङले ओमप्रकाश अर्यालको नाम लिएर आक्रोश पोखेका थिए । गुरूङले आक्रोशित मुद्रामा भने, “हामी फेरि सडकमा आयौं भने कसैले रोक्न सक्दैन। जुन ठाउँमा हामीले राखेका छौं। त्यहीँबाट थुतेर निकाल्छौं . ओमप्रकाश अर्याल, लयर.. उनले आफै गृहमन्त्री बनाउँदा रहेछन्, भित्र बसेर !”",
  "fetched_at": "2025-09-15T03:10:18.600880Z",
  "id": "5decaa92e31cb26b0520fdad477d30e33233a61b0306097d23d9ce9ad18ac1a4",
  "images": [],
  "lang": "ne",
  "published_at": "2025-09-15T02:23:38Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "प्रधानमन्त्री सुशीला कार्कीले आइतबार तीन मन्त्री नियुक्त गर्नुभएपछि आफूहरुसंग सल्लाह नगरेको भन्दै सुदन गुरुङको समूहले प्रधानमन्त्री निवास बालुवाटार अगाडि बिरोध प्रदर्शन गरेको छ । सुदन गुरुङ नेतृत्वको हामी नेपाल समूहका युवाहरुको उपस्थितिमा ‘प्रधानमन्त्री राजीनामा दे’, ‘मुर्दामाथि राजनीति नगर’ लगायतका नारा लगाइएको थियो । जेनजी आन्दोलनको क्रममा मृत्यु भएकाका परिवारका सदस्यको समेत उपस्थिति रहेको प्रदर्शनमा प्रधानमन्त्री &#8230;",
  "tags": null,
  "title": "प्रधानमन्त्री कार्की बिरुद नारा लगाउँदै गुरूङ समूह मध्यराति बालुवाटारमा",
  "url": "https://www.nepaljapan.com/09/15/680931/",
  "version": 1
}