{
  "byline": "सुभाष साह",
  "canonical_hash": "f9d3e4443eecd3392216268f7bf2af40a48805045e46754504d6c19a925e0683",
  "content_html": "<img alt=\"\" class=\"attachment-full size-full wp-post-image\" height=\"533\" src=\"https://rajdhanidaily.com/wp-content/uploads/2025/09/susila.jpg\" style=\"float: left; margin: 0 15px 15px 0;\" width=\"735\" />\n<p>काठमाडौं । जेनजी आन्दोलनका मुख्य मागहरू सम्बोधन नहुँदा शहीद परिवारले दुःख व्यक्त गरेका छन् । उनीहरूले जेनजी आन्दोलनको भावनाअनुसार सरकार अगाडि बढ्नुपर्ने मागसमेत गरेका छन् । सरकार गठनको एक साता बित्दासमेत आन्दोलनका मुख्य माग सम्बोधन गर्नमा ढिलाइ भएकोमा उनीहरूले दुःख व्यक्त गरेका छन् ।</p>\n\n\n\n<p>जेनजी आन्दोलनपश्चात् पूर्वप्रधानन्यायाधीश सुशीला कार्कीको नेतृत्वमा राष्ट्रपति रामचन्द्र पौडेलले सरकार गठन गरेका थिए । २७ भदौमा गठन भएको कार्की नेतृत्वको सरकारले अहिलेसम्म आन्दोलनका मुख्य माग सम्बोधन नगरेपछि शहीद परिवारले चिन्ता र चासो व्यक्त गरेका हुन् ।</p>\n\n\n\n<p>भ्रष्टाचारीहरूलाई कारबाही गर्नुपर्ने, अहिलेको शासकीय व्यवस्थामा परिवर्तन गरी जनताबाट प्रत्यक्ष निर्वाचित प्रधानमन्त्रीको व्यवस्था गर्नुपर्ने, आन्दोलनमा हत्या गरिएका युवा विद्यार्थीका हत्यारालाई कारबाही गर्नुपर्नेलगायतका माग जेनजी आन्दोलनकारीको छ ।</p>\n\n\n\n<p>कार्की नेतृत्वको सरकारले आन्दोलनका क्रममा हत्या गरिएका आन्दोलनकारीको हत्याराको छानबिन गरी कारबाहीका लागि उच्चस्तरीय छानबिन समिति गठन गर्ने निर्णय गरिसकेको छ । तर सो समितिमा रहने सदस्य, समितिले कहिलेदेखि काम सुरु गर्ने र कहिलेसम्ममा सम्पन्न गर्ने भन्ने &#8217;boutमा अझै टुंगो लागेको छैन ।</p>\n\n\n\n<p>जेनजीका सल्लाहकार डा. निकोलश भुसालले राष्ट्रिय सभा विघटन गरेर संविधान संशोधनमार्फत प्रत्यक्ष कार्यकारी प्रधानमन्त्रीको चुनाव गर्नुपर्ने माग राखेका छन् । २०४६ सालपछि बनेका सम्पूर्ण उच्च तहका नेताहरू र कर्मचारीहरूको सम्पत्ति छानबिन गर्न उच्चस्तरीय आयोग गठन गर्नुपर्ने उनले बताए ।</p>\n\n\n\n<p>जेनजी समूहले निवर्तमान प्रधानमन्त्री एवं नेपाल कम्युनिस्ट पार्टी (एमाले)का अध्यक्ष केपी शर्मा ओली, निवर्तमान गृहमन्त्री एवं नेपाली कांग्रेसका नेता रमेश लेखक र काठमाडौंका प्रमुख जिल्ला अधिकारी छवि रिजाललाई तत्काल पक्राउ गर्न माग गरेको छ । शुक्रबार राजधानीमा पत्रकार सम्मेलन गर्दै उनीहरूले आन्दोलन दबाउन राज्य शक्ति दुरुपयोग गरेको आरोप लगाउँदै ती नेताहरूलाई जबाफदेही बनाउनुपर्ने बताएका छन् ।</p>\n\n\n\n<p>‘सरकारले आन्दोलनमा सहभागी जेनजी आन्दोलनकारी युवा विद्यार्थीको हत्या गर्ने हत्यारालाई सरकारले तत्काल पक्राउ गरी कारबाही गरोस् । आयोग गठनमा ढिलाइ नगरोस् । ढिलासुस्ती हामीलाई मान्य छैन । सरकारसँग हाम्रो प्रश्न छ, यी हत्यारालाई पक्राउ गर्न ढिलाइ किन ? कहिले पक्राउ गर्ने ? ढिलासुस्ती हामीलाई स्वीकार्य छैन,’ जेनजी आन्दोलनका घाइते हरि अधिकारी भने ।</p>\n\n\n\n<p>उनले आफूहरूले समाजमा व्याप्त कुशासनविरुद्ध आन्दोलन चालेको भन्दै माग पूरा नभएसम्म संघर्ष जारी रहने चेतावनी समेत दिए । शहीद परिवारकी नर्गिस थापाले आफ्ना परिवारको बलिदानको अपमान हुने गरी सरकारले काम नगर्न आग्रह गरिन् ।</p>\n\n\n\n<p>जेनजी आन्दोलनका शहीद परिवार, अभियन्ता र युवाहरूले सरकारलाई युवाहरूको बलिदानलाई आत्मसात् गरेर अघि बढ्न आग्रहसमेत गरेका छन् । उनीहरूले जेनजी शहीदहरूको भावनालाई आत्मसात् गर्न सरकारलाई सुझाव दिएका हुन् । उनीहरूले जेनजी आन्दोलनको मर्म, भावना र शहीदहरूको योगदानलाई खेर नफाल्न आग्रह गरेका छन् ।</p>\n\n\n\n<p>जेनजी आन्दोलनको क्रममा काठमाडौमा मृत्युवरण गरेका असहाय आलम ठकुराईका बुवा अमरुद्धिन मियाँ ठकुराईले छोराको सपना पूरा होस् भन्ने कामना गरेका छन् । उनले सरकारले आफ्नो परिवारको सदस्यलाई स्थायी रोजगारीको व्यवस्था गर्नुपर्ने माग गरेका छन् । त्यस्तै, उनले जेनजी आन्दोलनमा भएको यो बर्बर दमन र हत्याको छानबिनको मागसमेत गरे । उनले यो घटनामा दोषीहरूलाई कारबाही हुनुपर्ने भन्दै जेनजीको बलिदानअनुसार देश अघि बढाउनुपर्ने धारणा राखेका छन् ।</p>\n\n\n\n<p>यस्तै, काठमाडौंमा जेनजी आन्दोलनमा सक्रिय भएका माजिद अन्सारीले विधि र संविधानअनुसार काम गर्न नयाँ सरकारलाई सुझाव दिएका छन् । जेनजी युवाहरूको बलिदान कुनै पनि हालतमा खेर फाल्न नहुने उनले माग गरेका छन् । जेनजी आन्दोलनमा मोरङमा सक्रिय जम्सेद आलमले युवाहरूको कारण अहिलेको परिवर्तन भएको भन्दै जेनजी युवाहरूको त्याग र बलिदानीलाई खेर नफाल्न सुझाव दिएका छन् ।</p>\n\n\n\n<p>आफूहरूको आन्दोलनको ३६ घण्टाभित्र देशमा परिवर्तन ल्याएको उनको मत छ । तर, आफूहरूको आन्दोलनलाई अपहरण गर्न खोजिएको उनको आरोप छ । आन्दोलनमा सबै समुदायको प्रतिनिधित्व रहेको भन्दै सोहीअनुसार सरकारमा पनि प्रतिनिधित्व हुनुपर्ने उनको माग छ । अन्तरिम सरकारमा मधेसी, मुस्लिम, थारु, आदिवासी र जनजातिको समावेशिताको आधारमा सहभागिता हुनुपर्ने उनले माग गरे ।</p>\n\n\n\n<p>यस्तै, २०४६ सालपछि हालसम्म कुनै पनि पदमा बसेका सबै नेता तथा कर्मचारीहरूको सम्पत्ति छानबिन गरिनुपर्ने आफूहरूको माग रहेको उनको भनाइ छ ।</p>\n<p>The post <a href=\"https://rajdhanidaily.com/id/122192/\" rel=\"nofollow\">प्रधानमन्त्रीलाई शहीद परिवारको प्रश्न– हत्याराहरूलाई कहिले कारबाही हुन्छ ?</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । जेनजी आन्दोलनका मुख्य मागहरू सम्बोधन नहुँदा शहीद परिवारले दुःख व्यक्त गरेका छन् । उनीहरूले जेनजी आन्दोलनको भावनाअनुसार सरकार अगाडि बढ्नुपर्ने मागसमेत गरेका छन् । सरकार गठनको एक साता बित्दासमेत आन्दोलनका मुख्य माग सम्बोधन गर्नमा ढिलाइ भएकोमा उनीहरूले दुःख व्यक्त गरेका छन् । जेनजी आन्दोलनपश्चात् पूर्वप्रधानन्यायाधीश सुशीला कार्कीको नेतृत्वमा राष्ट्रपति रामचन्द्र पौडेलले सरकार गठन गरेका थिए । २७ भदौमा गठन भएको कार्की नेतृत्वको सरकारले अहिलेसम्म आन्दोलनका मुख्य माग सम्बोधन नगरेपछि शहीद परिवारले चिन्ता र चासो व्यक्त गरेका हुन् । भ्रष्टाचारीहरूलाई कारबाही गर्नुपर्ने, अहिलेको शासकीय व्यवस्थामा परिवर्तन गरी जनताबाट प्रत्यक्ष निर्वाचित प्रधानमन्त्रीको व्यवस्था गर्नुपर्ने, आन्दोलनमा हत्या गरिएका युवा विद्यार्थीका हत्यारालाई कारबाही गर्नुपर्नेलगायतका माग जेनजी आन्दोलनकारीको छ । कार्की नेतृत्वको सरकारले आन्दोलनका क्रममा हत्या गरिएका आन्दोलनकारीको हत्याराको छानबिन गरी कारबाहीका लागि उच्चस्तरीय छानबिन समिति गठन गर्ने निर्णय गरिसकेको छ । तर सो समितिमा रहने सदस्य, समितिले कहिलेदेखि काम सुरु गर्ने र कहिलेसम्ममा सम्पन्न गर्ने भन्ने ’boutमा अझै टुंगो लागेको छैन । जेनजीका सल्लाहकार डा. निकोलश भुसालले राष्ट्रिय सभा विघटन गरेर संविधान संशोधनमार्फत प्रत्यक्ष कार्यकारी प्रधानमन्त्रीको चुनाव गर्नुपर्ने माग राखेका छन् । २०४६ सालपछि बनेका सम्पूर्ण उच्च तहका नेताहरू र कर्मचारीहरूको सम्पत्ति छानबिन गर्न उच्चस्तरीय आयोग गठन गर्नुपर्ने उनले बताए । जेनजी समूहले निवर्तमान प्रधानमन्त्री एवं नेपाल कम्युनिस्ट पार्टी (एमाले)का अध्यक्ष केपी शर्मा ओली, निवर्तमान गृहमन्त्री एवं नेपाली कांग्रेसका नेता रमेश लेखक र काठमाडौंका प्रमुख जिल्ला अधिकारी छवि रिजाललाई तत्काल पक्राउ गर्न माग गरेको छ । शुक्रबार राजधानीमा पत्रकार सम्मेलन गर्दै उनीहरूले आन्दोलन दबाउन राज्य शक्ति दुरुपयोग गरेको आरोप लगाउँदै ती नेताहरूलाई जबाफदेही बनाउनुपर्ने बताएका छन् । ‘सरकारले आन्दोलनमा सहभागी जेनजी आन्दोलनकारी युवा विद्यार्थीको हत्या गर्ने हत्यारालाई सरकारले तत्काल पक्राउ गरी कारबाही गरोस् । आयोग गठनमा ढिलाइ नगरोस् । ढिलासुस्ती हामीलाई मान्य छैन । सरकारसँग हाम्रो प्रश्न छ, यी हत्यारालाई पक्राउ गर्न ढिलाइ किन ? कहिले पक्राउ गर्ने ? ढिलासुस्ती हामीलाई स्वीकार्य छैन,’ जेनजी आन्दोलनका घाइते हरि अधिकारी भने । उनले आफूहरूले समाजमा व्याप्त कुशासनविरुद्ध आन्दोलन चालेको भन्दै माग पूरा नभएसम्म संघर्ष जारी रहने चेतावनी समेत दिए । शहीद परिवारकी नर्गिस थापाले आफ्ना परिवारको बलिदानको अपमान हुने गरी सरकारले काम नगर्न आग्रह गरिन् । जेनजी आन्दोलनका शहीद परिवार, अभियन्ता र युवाहरूले सरकारलाई युवाहरूको बलिदानलाई आत्मसात् गरेर अघि बढ्न आग्रहसमेत गरेका छन् । उनीहरूले जेनजी शहीदहरूको भावनालाई आत्मसात् गर्न सरकारलाई सुझाव दिएका हुन् । उनीहरूले जेनजी आन्दोलनको मर्म, भावना र शहीदहरूको योगदानलाई खेर नफाल्न आग्रह गरेका छन् । जेनजी आन्दोलनको क्रममा काठमाडौमा मृत्युवरण गरेका असहाय आलम ठकुराईका बुवा अमरुद्धिन मियाँ ठकुराईले छोराको सपना पूरा होस् भन्ने कामना गरेका छन् । उनले सरकारले आफ्नो परिवारको सदस्यलाई स्थायी रोजगारीको व्यवस्था गर्नुपर्ने माग गरेका छन् । त्यस्तै, उनले जेनजी आन्दोलनमा भएको यो बर्बर दमन र हत्याको छानबिनको मागसमेत गरे । उनले यो घटनामा दोषीहरूलाई कारबाही हुनुपर्ने भन्दै जेनजीको बलिदानअनुसार देश अघि बढाउनुपर्ने धारणा राखेका छन् । यस्तै, काठमाडौंमा जेनजी आन्दोलनमा सक्रिय भएका माजिद अन्सारीले विधि र संविधानअनुसार काम गर्न नयाँ सरकारलाई सुझाव दिएका छन् । जेनजी युवाहरूको बलिदान कुनै पनि हालतमा खेर फाल्न नहुने उनले माग गरेका छन् । जेनजी आन्दोलनमा मोरङमा सक्रिय जम्सेद आलमले युवाहरूको कारण अहिलेको परिवर्तन भएको भन्दै जेनजी युवाहरूको त्याग र बलिदानीलाई खेर नफाल्न सुझाव दिएका छन् । आफूहरूको आन्दोलनको ३६ घण्टाभित्र देशमा परिवर्तन ल्याएको उनको मत छ । तर, आफूहरूको आन्दोलनलाई अपहरण गर्न खोजिएको उनको आरोप छ । आन्दोलनमा सबै समुदायको प्रतिनिधित्व रहेको भन्दै सोहीअनुसार सरकारमा पनि प्रतिनिधित्व हुनुपर्ने उनको माग छ । अन्तरिम सरकारमा मधेसी, मुस्लिम, थारु, आदिवासी र जनजातिको समावेशिताको आधारमा सहभागिता हुनुपर्ने उनले माग गरे । यस्तै, २०४६ सालपछि हालसम्म कुनै पनि पदमा बसेका सबै नेता तथा कर्मचारीहरूको सम्पत्ति छानबिन गरिनुपर्ने आफूहरूको माग रहेको उनको भनाइ छ । The post प्रधानमन्त्रीलाई शहीद परिवारको प्रश्न– हत्याराहरूलाई कहिले कारबाही हुन्छ ? appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-21T03:10:36.923417Z",
  "id": "5d219ad9f91c497cf7b496a28616adfc27a439a136560b4fb2f8abb5502db4d0",
  "images": [
    "https://rajdhanidaily.com/wp-content/uploads/2025/09/susila.jpg"
  ],
  "lang": "ne",
  "published_at": "2025-09-21T02:04:26Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"533\" src=\"https://rajdhanidaily.com/wp-content/uploads/2025/09/susila.jpg\" style=\"float: left; margin: 0 15px 15px 0;\" width=\"735\" />काठमाडौं । जेनजी आन्दोलनका मुख्य मागहरू सम्बोधन नहुँदा शहीद परिवारले दुःख व्यक्त गरेका छन् । उनीहरूले जेनजी आन्दोलनको भावनाअनुसार सरकार अगाडि बढ्नुपर्ने मागसमेत गरेका छन् । सरकार गठनको एक साता बित्दासमेत आन्दोलनका मुख्य माग सम्बोधन गर्नमा ढिलाइ भएकोमा उनीहरूले दुःख व्यक्त गरेका छन् । जेनजी आन्दोलनपश्चात् पूर्वप्रधानन्यायाधीश सुशीला कार्कीको नेतृत्वमा राष्ट्रपति रामचन्द्र पौडेलले सरकार गठन [&#8230;]</p>\n<p>The post <a href=\"https://rajdhanidaily.com/id/122192/\" rel=\"nofollow\">प्रधानमन्त्रीलाई शहीद परिवारको प्रश्न– हत्याराहरूलाई कहिले कारबाही हुन्छ ?</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "प्रधानमन्त्रीलाई शहीद परिवारको प्रश्न– हत्याराहरूलाई कहिले कारबाही हुन्छ ?",
  "url": "https://rajdhanidaily.com/id/122192/",
  "version": 1
}