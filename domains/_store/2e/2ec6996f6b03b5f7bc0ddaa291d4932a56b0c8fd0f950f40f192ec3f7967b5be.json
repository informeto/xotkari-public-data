{
  "byline": "नागरिक",
  "canonical_hash": "eb4add0274fbe9f29741fae1681f3f075f219fe040b0892ccd6d22d347257db1",
  "content_html": "<p><img alt=\"\" src=\"https://images.nagariknewscdn.com/2025/third-party/1758248679_Deuba%20Prachand%20and%20Oli.jpg\" /></p><p>मुलुकी राजनीतिमा गत भदौ अन्तिम साता भएको उथलपुथलको चर्चापरिचर्चा भइरहेका बेला राजनीतिक दलहरु संविधान दिवस मनाउने तयारीमा जुटेका छन् । जेन-जी आन्दोलनपछि सत्ताच्युत भएका राजनीतिक दलहरुले संविधानमाथि भएको हस्तक्षेपविरुद्ध सचेतनामूलक कार्यक्रम गरी संविधान दिवस मनाउने तयारी गरेका हुन् । </p><p>राष्ट्रपति रामचन्द्र पौडेलले संविधान र व्यवस्था जोगाए पनि प्रतिनिधिसभा विघटनबाट बेखुस राजनीतिक दलहरुले सचेतनामूलक कार्यक्रम गरी संविधान दिवस मनाउन लागेको जनाएका छन् । विघटित प्रतिनिधिसभाका प्रमुख तीन ठुला दल नेपाली कांग्रेस, नेकपा एमाले र नेकपा माओवादी केन्द्रले संविधान दिवसलाई खबरदारी र सचेतनाका रूपमा मनाउन आ–आफ्ना जनसंगठन र कार्यकर्तालाई निर्देशन दिइसकेका छन् । तीनवटै पार्टीका कार्यकर्ताले आ–आफ्ना पार्टी कार्यालयमा उपस्थित भएर विभिन्न कार्यक्रमसहित संविधान दिवस मनाउने भएका छन् ।</p><p>नेपाली कांग्रेसले केन्द्रदेखि ७७ वटै जिल्लामा भ्रातृसंस्थाहरूको संयुक्त आयोजनामा संविधान दिवस मनाउन निर्देशन दिएको छ । पार्टी उपसभापति पूर्णबहादुर खड्काले बुधबार पार्टी कार्यालयमा पुगेर संविधान दिवस मनाउन सबै जिल्लामा सर्कुलर गरिएको बताएका थिए । ‘सबै भ्रातृसंस्थालाई संयुक्त रूपमा ७७ वटै जिल्लामा शान्तिपूर्ण तरिकाले संविधान हातमा लिएर संविधान दिवस मनाउन निर्देशन दिइएको छ । अत्यन्त संयमतापूर्वक, दृढतापूर्वक संविधानको रक्षा गर्ने जिम्मेवारीलाई शिरमा राखेर संविधान दिवस मनाउने निर्णय भएको छ । पार्टीका क्षेत्रीय सभापति, जिल्ला सभापतिलगायत सबैलाई आह्वान गरेका छौं,’ खड्काले केन्द्रीय कार्यालयमा भनेका थिए । कांग्रेसले पार्टीका सबै तहलाई संविधान दिवस मनाउन निर्देश गरेको छ ।</p><p>यसैगरी नेकपा एमालेले केन्द्रीय कार्यालयमा विशेष कार्यक्रम गरेर संविधान दिवस मनाउने भएको छ । एमालेले केन्द्रमा संविधान दिवस मनाउन पार्टी केन्द्रीय कार्यालयमा भेला हुन सबै नेता–कार्यकर्तालाई आग्रह गरिसकेको छ । एमालेले सबै जिल्ला कमिटीलाई लोकतान्त्रिक गणतन्त्रको रक्षा गर्ने प्रतिबद्धतासहित संविधान दिवस मनाउन निर्देशन दिएको प्रचार विभाग प्रमुख राजेन्द्र गौतमले जानकारी दिए । उनका अनुसार संविधान दिवस मनाउन महासचिव शंकर पोखरेलले सबै केन्द्रीय विभागका इन्चार्ज र प्रमुख, सबै भ्रातृ संगठनका इन्चार्ज र अध्यक्ष, बागमती प्रदेश, सम्पर्क समन्वय कमिटी र उपत्यका विशेष कमिटीका इन्चार्ज र प्रमुखलाई निर्देशन दिइसकेका छन् ।</p><p>‘संविधानका उपलब्धिको चर्चा गर्दै लोकतान्त्रिक गणतन्त्र रक्षाका लागि ७७ वटै जिल्लामा सभाहरू आयोजना गरेर संविधान दिवस मनाइँदैछ’, प्रचार विभाग प्रमुख गौतमले भने । राजनीतिक परिस्थिति असहज बन्न पुगेको भए पनि विभिन्न आन्दोलनका नाममा संवैधानिक व्यवस्थालाई कमजोर बनाउन सुनियोजित षड्यन्त्रहरू भइरहेकाले सचेत हुनुपर्ने उनको भनाइ छ</p><p>त्यसैगरी माओवादी केन्द्रले पनि संविधानमाथिको आक्रमण र हस्तक्षेपविरुद्ध विभिन्न सचेतनात्मक कार्यक्रम आयोजना गरेर देशैभर संविधान दिवस मनाउँदै छ । केन्द्रीय कार्यालय, विभिन्न तहका पार्टी कार्यालय र उपयुक्त अन्य ठाउँमा जम्मा भएर सहिदहरूलाई श्रद्धाञ्जली दिने तथा संविधानमाथिको आक्रमण र हस्तक्षेपविरुद्ध सचेतना कार्यक्रम गरिने माओवादीले जनाएको छ ।</p><p>सरकारले टुँडिखेलमा मनाउने<br />सरकारले अघिल्ला वर्षहरुमा जस्तै काठमाडौंको टुँडिखेलस्थित सैनिक मञ्चमा संविधान दिवस मनाउने भएको छ । जेन-जी आन्दोलनका बलमा बनेको नयाँ सरकारले टुँडिखेलस्थित सैनिक मञ्चमा औपचारिक कार्यक्रम गरेर संविधान दिवस मनाउँदै छ । सरकारको कार्यक्रम सामान्य हुने गृह मन्त्रालयले जनाएको छ । नवनियुक्त प्रधानमन्त्री सुशीला कार्कीसँग समन्वय गरेर संविधान दिवस मनाउन लागिएको गृह मन्त्रालयले जनाएको छ ।</p><p>राष्ट्रपति रामचन्द्र पौडेलले संविधान दिवसका अवसरमा शुक्रबार अपराह्न साढे ३ बजे शीतल निवासमा विशेष कार्यक्रम आयोजना गर्ने उनको सचिवालयले जनाएको छ । वर्तमान संविधान २०७२ असोज ३ गते संविधानसभाबाट जारी भएको थियो ।</p>",
  "content_text": "मुलुकी राजनीतिमा गत भदौ अन्तिम साता भएको उथलपुथलको चर्चापरिचर्चा भइरहेका बेला राजनीतिक दलहरु संविधान दिवस मनाउने तयारीमा जुटेका छन् । जेन-जी आन्दोलनपछि सत्ताच्युत भएका राजनीतिक दलहरुले संविधानमाथि भएको हस्तक्षेपविरुद्ध सचेतनामूलक कार्यक्रम गरी संविधान दिवस मनाउने तयारी गरेका हुन् । राष्ट्रपति रामचन्द्र पौडेलले संविधान र व्यवस्था जोगाए पनि प्रतिनिधिसभा विघटनबाट बेखुस राजनीतिक दलहरुले सचेतनामूलक कार्यक्रम गरी संविधान दिवस मनाउन लागेको जनाएका छन् । विघटित प्रतिनिधिसभाका प्रमुख तीन ठुला दल नेपाली कांग्रेस, नेकपा एमाले र नेकपा माओवादी केन्द्रले संविधान दिवसलाई खबरदारी र सचेतनाका रूपमा मनाउन आ–आफ्ना जनसंगठन र कार्यकर्तालाई निर्देशन दिइसकेका छन् । तीनवटै पार्टीका कार्यकर्ताले आ–आफ्ना पार्टी कार्यालयमा उपस्थित भएर विभिन्न कार्यक्रमसहित संविधान दिवस मनाउने भएका छन् । नेपाली कांग्रेसले केन्द्रदेखि ७७ वटै जिल्लामा भ्रातृसंस्थाहरूको संयुक्त आयोजनामा संविधान दिवस मनाउन निर्देशन दिएको छ । पार्टी उपसभापति पूर्णबहादुर खड्काले बुधबार पार्टी कार्यालयमा पुगेर संविधान दिवस मनाउन सबै जिल्लामा सर्कुलर गरिएको बताएका थिए । ‘सबै भ्रातृसंस्थालाई संयुक्त रूपमा ७७ वटै जिल्लामा शान्तिपूर्ण तरिकाले संविधान हातमा लिएर संविधान दिवस मनाउन निर्देशन दिइएको छ । अत्यन्त संयमतापूर्वक, दृढतापूर्वक संविधानको रक्षा गर्ने जिम्मेवारीलाई शिरमा राखेर संविधान दिवस मनाउने निर्णय भएको छ । पार्टीका क्षेत्रीय सभापति, जिल्ला सभापतिलगायत सबैलाई आह्वान गरेका छौं,’ खड्काले केन्द्रीय कार्यालयमा भनेका थिए । कांग्रेसले पार्टीका सबै तहलाई संविधान दिवस मनाउन निर्देश गरेको छ । यसैगरी नेकपा एमालेले केन्द्रीय कार्यालयमा विशेष कार्यक्रम गरेर संविधान दिवस मनाउने भएको छ । एमालेले केन्द्रमा संविधान दिवस मनाउन पार्टी केन्द्रीय कार्यालयमा भेला हुन सबै नेता–कार्यकर्तालाई आग्रह गरिसकेको छ । एमालेले सबै जिल्ला कमिटीलाई लोकतान्त्रिक गणतन्त्रको रक्षा गर्ने प्रतिबद्धतासहित संविधान दिवस मनाउन निर्देशन दिएको प्रचार विभाग प्रमुख राजेन्द्र गौतमले जानकारी दिए । उनका अनुसार संविधान दिवस मनाउन महासचिव शंकर पोखरेलले सबै केन्द्रीय विभागका इन्चार्ज र प्रमुख, सबै भ्रातृ संगठनका इन्चार्ज र अध्यक्ष, बागमती प्रदेश, सम्पर्क समन्वय कमिटी र उपत्यका विशेष कमिटीका इन्चार्ज र प्रमुखलाई निर्देशन दिइसकेका छन् । ‘संविधानका उपलब्धिको चर्चा गर्दै लोकतान्त्रिक गणतन्त्र रक्षाका लागि ७७ वटै जिल्लामा सभाहरू आयोजना गरेर संविधान दिवस मनाइँदैछ’, प्रचार विभाग प्रमुख गौतमले भने । राजनीतिक परिस्थिति असहज बन्न पुगेको भए पनि विभिन्न आन्दोलनका नाममा संवैधानिक व्यवस्थालाई कमजोर बनाउन सुनियोजित षड्यन्त्रहरू भइरहेकाले सचेत हुनुपर्ने उनको भनाइ छ त्यसैगरी माओवादी केन्द्रले पनि संविधानमाथिको आक्रमण र हस्तक्षेपविरुद्ध विभिन्न सचेतनात्मक कार्यक्रम आयोजना गरेर देशैभर संविधान दिवस मनाउँदै छ । केन्द्रीय कार्यालय, विभिन्न तहका पार्टी कार्यालय र उपयुक्त अन्य ठाउँमा जम्मा भएर सहिदहरूलाई श्रद्धाञ्जली दिने तथा संविधानमाथिको आक्रमण र हस्तक्षेपविरुद्ध सचेतना कार्यक्रम गरिने माओवादीले जनाएको छ । सरकारले टुँडिखेलमा मनाउने सरकारले अघिल्ला वर्षहरुमा जस्तै काठमाडौंको टुँडिखेलस्थित सैनिक मञ्चमा संविधान दिवस मनाउने भएको छ । जेन-जी आन्दोलनका बलमा बनेको नयाँ सरकारले टुँडिखेलस्थित सैनिक मञ्चमा औपचारिक कार्यक्रम गरेर संविधान दिवस मनाउँदै छ । सरकारको कार्यक्रम सामान्य हुने गृह मन्त्रालयले जनाएको छ । नवनियुक्त प्रधानमन्त्री सुशीला कार्कीसँग समन्वय गरेर संविधान दिवस मनाउन लागिएको गृह मन्त्रालयले जनाएको छ । राष्ट्रपति रामचन्द्र पौडेलले संविधान दिवसका अवसरमा शुक्रबार अपराह्न साढे ३ बजे शीतल निवासमा विशेष कार्यक्रम आयोजना गर्ने उनको सचिवालयले जनाएको छ । वर्तमान संविधान २०७२ असोज ३ गते संविधानसभाबाट जारी भएको थियो ।",
  "fetched_at": "2025-09-19T02:53:55.839289Z",
  "id": "2ec6996f6b03b5f7bc0ddaa291d4932a56b0c8fd0f950f40f192ec3f7967b5be",
  "images": [
    "https://images.nagariknewscdn.com/2025/third-party/1758248679_Deuba%20Prachand%20and%20Oli.jpg"
  ],
  "lang": "ne",
  "published_at": "2025-09-19T02:25:03Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "राष्ट्रपति रामचन्द्र पौडेलले संविधान र व्यवस्था जोगाए पनि प्रतिनिधिसभा विघटनबाट बेखुस राजनीतिक दलहरुले सचेतनामूलक कार्यक्रम गरी संविधान दिवस मनाउन लागेको जनाएका छन् ।...",
  "tags": null,
  "title": "खबरदारीसँगै संविधान दिवस",
  "url": "https://nagariknews.nagariknetwork.com/politics/constitution-day-with-caution-17-77.html",
  "version": 1
}