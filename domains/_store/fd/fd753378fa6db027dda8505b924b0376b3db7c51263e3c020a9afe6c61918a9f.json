{
  "byline": "न्युज अफ नेपाल",
  "canonical_hash": "3560a85d913b252a116095993d824f2abb0e8f9bcda8372b22fc0caa4f2022a5",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/download-2-150x150.jpg\" style=\"display: block; margin-bottom: 5px; clear: both;\" width=\"150\" />\n<p>काठमाडौँ<br />नेपाल विज्ञापन संघले पूर्व प्रधानन्यायाधीश सुशिला कार्कीलाई नेपालको पहिलो महिला तथा ऐतिहासिक रूपमा ४२ औँ प्रधानमन्त्री नियुक्त भएकोमा हार्दिक बधाई तथा सफलताको शुभकामना दिएको छ । संघले कार्कीको नेतृत्वमा सुशासन, सुसंस्कृत समाज र जनअपेक्षाअनुसारको उदाहरणीय शासनव्यवस्था कायम हुने विश्वास व्यक्त गरेको छ ।</p>\n\n\n\n<p>संघले भदौ २३ गते जेन–जेडको आह्वानमा सुरु भएको आन्दोलन भदौ २४ गते हिंसात्मक रूप लिँदा अपार जनधनको क्षति भएको घटनाप्रति गहिरो दुःख प्रकट गरेको छ । आन्दोलनका क्रममा ज्यान गुमाउने सर्वसाधारण तथा राष्ट्रसेवकलाई श्रद्धाञ्जली अर्पण गर्दै, शोकाकुल परिवारमा समवेदना र घाइतेलाई शीघ्र स्वास्थ्यलाभको कामना व्यक्त गरिएको छ ।</p>\n\n\n\n<p>संघद्वारा प्रसित विज्ञप्तिमा कान्तिपुर मिडिया समूह, अन्नपूर्ण पोस्टलगायतका सञ्चारगृहमा भएको आक्रमण र क्षतिप्रति कडा शब्दमा भत्र्सना गर्दै लोकतान्त्रिक समाजमा विचार अभिव्यक्तिको अधिकार सबैलाई रहे पनि अरूको अधिकार हनन् गर्ने वा क्षति पु¥याउने कार्य अस्वीकार्य भएको उल्लेख छ ।</p>\n\n\n\n<p>संघले हालैको आन्दोलनका कारण अरबौँ रुपैयाँ बराबरको सार्वजनिक तथा निजी सम्पत्ति, लगानी र उद्योग व्यवसायमा परेको क्षति मात्र नभई सर्वसाधारणको दैनिक जीवनमा आवश्यक वस्तु तथा सेवाको आपूर्ति प्रभावित भएको बताएको छ । यसले बजार आपूर्ति श्रृंखला र उपभोग्य सामग्री वितरणमा प्रत्यक्ष असर पारेको भन्दै संघले चाँडपर्व नजिकिँदै गर्दा शान्ति–सुरक्षा सुनिश्चित गरी बजार आपूर्ति सहज बनाउन सरकार, सुरक्षा निकाय, राजनीतिक दल र सरोकारवालालाई अपिल गरेको छ ।</p>\n\n\n\n<p>संघले प्रधानमन्त्री कार्कीको नेतृत्वमा सुशासन, भ्रष्टाचार नियन्त्रण, वाक स्वतन्त्रता, मर्यादित रोजगारी, स्वरोजगारी तथा राजस्वको सदुपयोग हुने वातावरण निर्माण होस् भन्ने अपेक्षा राखेको छ । साथै, यस्ता समस्याका कारण भविष्यमा पुनः आन्दोलन वा विरोध कार्यक्रम दोहोरिन नपरोस् भन्ने आशा समेत व्यक्त गरेको छ ।</p>",
  "content_text": "काठमाडौँ नेपाल विज्ञापन संघले पूर्व प्रधानन्यायाधीश सुशिला कार्कीलाई नेपालको पहिलो महिला तथा ऐतिहासिक रूपमा ४२ औँ प्रधानमन्त्री नियुक्त भएकोमा हार्दिक बधाई तथा सफलताको शुभकामना दिएको छ । संघले कार्कीको नेतृत्वमा सुशासन, सुसंस्कृत समाज र जनअपेक्षाअनुसारको उदाहरणीय शासनव्यवस्था कायम हुने विश्वास व्यक्त गरेको छ । संघले भदौ २३ गते जेन–जेडको आह्वानमा सुरु भएको आन्दोलन भदौ २४ गते हिंसात्मक रूप लिँदा अपार जनधनको क्षति भएको घटनाप्रति गहिरो दुःख प्रकट गरेको छ । आन्दोलनका क्रममा ज्यान गुमाउने सर्वसाधारण तथा राष्ट्रसेवकलाई श्रद्धाञ्जली अर्पण गर्दै, शोकाकुल परिवारमा समवेदना र घाइतेलाई शीघ्र स्वास्थ्यलाभको कामना व्यक्त गरिएको छ । संघद्वारा प्रसित विज्ञप्तिमा कान्तिपुर मिडिया समूह, अन्नपूर्ण पोस्टलगायतका सञ्चारगृहमा भएको आक्रमण र क्षतिप्रति कडा शब्दमा भत्र्सना गर्दै लोकतान्त्रिक समाजमा विचार अभिव्यक्तिको अधिकार सबैलाई रहे पनि अरूको अधिकार हनन् गर्ने वा क्षति पु¥याउने कार्य अस्वीकार्य भएको उल्लेख छ । संघले हालैको आन्दोलनका कारण अरबौँ रुपैयाँ बराबरको सार्वजनिक तथा निजी सम्पत्ति, लगानी र उद्योग व्यवसायमा परेको क्षति मात्र नभई सर्वसाधारणको दैनिक जीवनमा आवश्यक वस्तु तथा सेवाको आपूर्ति प्रभावित भएको बताएको छ । यसले बजार आपूर्ति श्रृंखला र उपभोग्य सामग्री वितरणमा प्रत्यक्ष असर पारेको भन्दै संघले चाँडपर्व नजिकिँदै गर्दा शान्ति–सुरक्षा सुनिश्चित गरी बजार आपूर्ति सहज बनाउन सरकार, सुरक्षा निकाय, राजनीतिक दल र सरोकारवालालाई अपिल गरेको छ । संघले प्रधानमन्त्री कार्कीको नेतृत्वमा सुशासन, भ्रष्टाचार नियन्त्रण, वाक स्वतन्त्रता, मर्यादित रोजगारी, स्वरोजगारी तथा राजस्वको सदुपयोग हुने वातावरण निर्माण होस् भन्ने अपेक्षा राखेको छ । साथै, यस्ता समस्याका कारण भविष्यमा पुनः आन्दोलन वा विरोध कार्यक्रम दोहोरिन नपरोस् भन्ने आशा समेत व्यक्त गरेको छ ।",
  "fetched_at": "2025-09-15T12:47:53.732830Z",
  "id": "fd753378fa6db027dda8505b924b0376b3db7c51263e3c020a9afe6c61918a9f",
  "images": [
    "https://newsofnepal.com/wp-content/uploads/2025/09/download-2-150x150.jpg"
  ],
  "lang": "ne",
  "published_at": "2025-09-15T12:26:21Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/download-2-150x150.jpg\" style=\"display: block; margin-bottom: 5px; clear: both;\" width=\"150\" />काठमाडौँनेपाल विज्ञापन संघले पूर्व प्रधानन्यायाधीश सुशिला कार्कीलाई नेपालको पहिलो महिला तथा ऐतिहासिक रूपमा ४२ औँ प्रधानमन्त्री नियुक्त भएकोमा हार्दिक बधाई तथा सफलताको शुभकामना दिएको छ । संघले कार्कीको नेतृत्वमा सुशासन, सुसंस्कृत समाज र जनअपेक्षाअनुसारको उदाहरणीय शासनव्यवस्था कायम हुने विश्वास व्यक्त गरेको छ । संघले भदौ २३ गते जेन–जेडको आह्वानमा सुरु भएको आन्दोलन भदौ २४ गते [&#8230;]",
  "tags": null,
  "title": "नेपाल विज्ञापन संघद्वाराः नयाँ प्रधानमन्त्रीलाई हार्दिक बधाई, हिंसात्मक घटनाप्रति चिन्ता",
  "url": "https://newsofnepal.com/2025/09/15/731377/",
  "version": 1
}