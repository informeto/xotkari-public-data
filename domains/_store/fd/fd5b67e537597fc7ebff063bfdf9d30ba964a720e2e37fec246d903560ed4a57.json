{
  "byline": "गोल्डेन बुढा",
  "canonical_hash": "6f23117718509c87ce869fb931a4f9d0b9bc3d097b47f125a000d73caa0e6237",
  "content_html": "<p><img alt=\"\" src=\"https://images.nagariknewscdn.com/2025/third-party/1758250716_Hima.jpg\" /></p><p>गत भदौ २३ र २४ गते भएको जेन-जी आन्दोलनका क्रममा सहादत प्राप्त वीर सहिदप्रति गहिरो श्रद्धाञ्जली अर्पण गर्दै जुम्लाको हिमा गाउँपालिकाले एक ऐतिहासिक र मानवतापूर्ण निर्णय गरेको छ। आन्दोलनका क्रममा घाइते भएका नागरिकप्रति समेत गहिरो सहानुभूति प्रकट गर्दै शीघ्र स्वास्थ्यलाभको कामना गरिएको छ। </p><p>गम्भीर मानवीय क्षति निम्त्याएको उक्त आन्दोलनपछि पुनर्निर्माण र सहयोगको भावनाका साथ हिमा गाउँपालिकाको गाउँ कार्यपालिकाको बैठक बिहीबार बसेको थियो। कार्यपालिका बैठकले केन्द्र सरकारको राष्ट्रिय पुनर्निर्माण कोषमा पठाउने यस्तो निर्णय गरेको हो। उक्त बैठकले गाउँपालिकामा कार्यरत शिक्षक, कर्मचारी र जनप्रतिनिधिको तलबभत्ताबाट योगदान संकलन गर्ने महत्वपूर्ण निर्णय लिएको हो।  </p><p>यस निर्णयअनुसार गाउँपालिकाका सबै शिक्षक र कर्मचारीको तीन (३) दिनको तलब बराबर र जनप्रतिनिधिको छ (६) दिनको तलबभत्ता बराबरको रकम कट्टा गरी जम्मा गरिनेछ। सो कट्टाबाट जम्मा भएको रकम ११,४३,२९७ (अक्षरूपमा: एघार लाख त्रिचालिस हजार दुई सय सत्तानब्बे रुपैयाँ मात्र) राष्ट्रिय पुनर्निर्माण कोषमा प्रदान गरिनेछ।  </p><p>गाउँपालिकाले जारी गरेको विज्ञप्तिमा भनिएको छ, ‘जेन-जी आन्दोलनका क्रममा भएको क्षतिको पुनर्निर्माणमा सहयोग पुगोस् भन्ने उद्देश्यले यो निर्णय गरिएको हो। सहानुभूति र सहयोगका भावनाबाट प्रेरित भई, गाउँपालिकाको परिवारले साझा जिम्मेवारी स्वरूप यो योगदान दिएको छ।’ </p><p>हिमा गाउँपालिकाले निष्पक्षता, पारदर्शिता, सुशासन र जनमुखी सेवा प्रवाहमा अडिग रहने प्रतिबद्धता पनि दोहोर्याएको छ। विज्ञप्तिमा भनिएको छ, गाउँपालिकाले ‘सेवक नेतृत्व’ को भावना आत्मसात गर्दै नागरिकप्रति जवाफदेही, जिम्मेवार र प्रभावकारी सेवा प्रवाहलाई अझ परिष्कृत ढंगले अगाडि बढाउने लक्ष्य लिएको छ।  </p><p>गाउँपालिकाका अध्यक्ष लक्ष्मण बहादुर शाहीले भने, ‘जनताको मर्म बुझ्ने, जनताका सुख–दुखमा साथ दिने र समाधानमुखी प्रशासनिक व्यवस्था स्थापनाका लागि हामी प्रतिबद्ध छौं। जनताको विश्वास नै हाम्रो प्रेरणा हो।’  </p><p>यो निर्णयले स्थानीय सरकारहरू नागरिकप्रतिको उत्तरदायित्वमा कति संवेदनशील र गम्भीर छन् भन्ने संकेत गरेको बताइएको छ। गाउँपालिकाको यो कदमले न केवल आन्दोलनमा पीडित परिवारप्रति सहानुभूति देखाएको छ, बरु समग्र समाजमा साझा जिम्मेवारी र पुनर्निर्माणप्रतिको चेतनालाई सशक्त बनाउने विश्वास लिइएको छ।  </p><p>विभिन्न तहका नागरिक, नागरिक समाजका अगुवा, र सामाजिक सञ्जालमा पनि हिमा गाउँपालिकाको यो निर्णयको व्यापक प्रशंसा भइरहेको छ।</p>",
  "content_text": "गत भदौ २३ र २४ गते भएको जेन-जी आन्दोलनका क्रममा सहादत प्राप्त वीर सहिदप्रति गहिरो श्रद्धाञ्जली अर्पण गर्दै जुम्लाको हिमा गाउँपालिकाले एक ऐतिहासिक र मानवतापूर्ण निर्णय गरेको छ। आन्दोलनका क्रममा घाइते भएका नागरिकप्रति समेत गहिरो सहानुभूति प्रकट गर्दै शीघ्र स्वास्थ्यलाभको कामना गरिएको छ। गम्भीर मानवीय क्षति निम्त्याएको उक्त आन्दोलनपछि पुनर्निर्माण र सहयोगको भावनाका साथ हिमा गाउँपालिकाको गाउँ कार्यपालिकाको बैठक बिहीबार बसेको थियो। कार्यपालिका बैठकले केन्द्र सरकारको राष्ट्रिय पुनर्निर्माण कोषमा पठाउने यस्तो निर्णय गरेको हो। उक्त बैठकले गाउँपालिकामा कार्यरत शिक्षक, कर्मचारी र जनप्रतिनिधिको तलबभत्ताबाट योगदान संकलन गर्ने महत्वपूर्ण निर्णय लिएको हो। यस निर्णयअनुसार गाउँपालिकाका सबै शिक्षक र कर्मचारीको तीन (३) दिनको तलब बराबर र जनप्रतिनिधिको छ (६) दिनको तलबभत्ता बराबरको रकम कट्टा गरी जम्मा गरिनेछ। सो कट्टाबाट जम्मा भएको रकम ११,४३,२९७ (अक्षरूपमा: एघार लाख त्रिचालिस हजार दुई सय सत्तानब्बे रुपैयाँ मात्र) राष्ट्रिय पुनर्निर्माण कोषमा प्रदान गरिनेछ। गाउँपालिकाले जारी गरेको विज्ञप्तिमा भनिएको छ, ‘जेन-जी आन्दोलनका क्रममा भएको क्षतिको पुनर्निर्माणमा सहयोग पुगोस् भन्ने उद्देश्यले यो निर्णय गरिएको हो। सहानुभूति र सहयोगका भावनाबाट प्रेरित भई, गाउँपालिकाको परिवारले साझा जिम्मेवारी स्वरूप यो योगदान दिएको छ।’ हिमा गाउँपालिकाले निष्पक्षता, पारदर्शिता, सुशासन र जनमुखी सेवा प्रवाहमा अडिग रहने प्रतिबद्धता पनि दोहोर्याएको छ। विज्ञप्तिमा भनिएको छ, गाउँपालिकाले ‘सेवक नेतृत्व’ को भावना आत्मसात गर्दै नागरिकप्रति जवाफदेही, जिम्मेवार र प्रभावकारी सेवा प्रवाहलाई अझ परिष्कृत ढंगले अगाडि बढाउने लक्ष्य लिएको छ। गाउँपालिकाका अध्यक्ष लक्ष्मण बहादुर शाहीले भने, ‘जनताको मर्म बुझ्ने, जनताका सुख–दुखमा साथ दिने र समाधानमुखी प्रशासनिक व्यवस्था स्थापनाका लागि हामी प्रतिबद्ध छौं। जनताको विश्वास नै हाम्रो प्रेरणा हो।’ यो निर्णयले स्थानीय सरकारहरू नागरिकप्रतिको उत्तरदायित्वमा कति संवेदनशील र गम्भीर छन् भन्ने संकेत गरेको बताइएको छ। गाउँपालिकाको यो कदमले न केवल आन्दोलनमा पीडित परिवारप्रति सहानुभूति देखाएको छ, बरु समग्र समाजमा साझा जिम्मेवारी र पुनर्निर्माणप्रतिको चेतनालाई सशक्त बनाउने विश्वास लिइएको छ। विभिन्न तहका नागरिक, नागरिक समाजका अगुवा, र सामाजिक सञ्जालमा पनि हिमा गाउँपालिकाको यो निर्णयको व्यापक प्रशंसा भइरहेको छ।",
  "fetched_at": "2025-09-19T03:53:58.744140Z",
  "id": "fd5b67e537597fc7ebff063bfdf9d30ba964a720e2e37fec246d903560ed4a57",
  "images": [
    "https://images.nagariknewscdn.com/2025/third-party/1758250716_Hima.jpg"
  ],
  "lang": "ne",
  "published_at": "2025-09-19T02:59:07Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "यस निर्णयअनुसार गाउँपालिकाका सबै शिक्षक र कर्मचारीको तीन (३) दिनको तलब बराबर र जनप्रतिनिधिको छ (६) दिनको तलबभत्ता बराबरको रकम कट्टा गरी जम्मा गरिनेछ।...",
  "tags": null,
  "title": "हिमा गाउँपालिकाद्वारा सहिदप्रति सम्मान, पुनर्निर्माणमा सहयोग",
  "url": "https://nagariknews.nagariknetwork.com/social-affairs/hima-rural-municipality-pays-tribute-to-martyrs-supports-reconstruction-89-89.html",
  "version": 1
}