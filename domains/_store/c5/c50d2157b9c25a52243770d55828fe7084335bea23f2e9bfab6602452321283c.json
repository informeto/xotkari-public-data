{
  "byline": "निर्मल घिमिरे",
  "canonical_hash": "aa5a537f00d3fbed7c2ceb2fca2d8da785629da22b5bca65a138e4879e6f648c",
  "content_html": "<p><img alt=\"\" src=\"https://images.nagariknewscdn.com/2025/third-party/1756828601_pakrau.png\" /></p><p>सार्वजनिक सम्पति तोडफोड गरी कार्यालय भित्र पसेर मेयरको कुर्सीमा बसेको अभियोगमा प्रहरीले पाँच जनालाई पक्राउ गरेको छ । जेनजीले भदौ २४ गतेको आन्दोलनमा सहभागी यूवाले सांसद संजय गौतमको निजी घर, कांग्रेस, नेकपा (एमाले)को पार्टी कार्यालय र नगरपालिकामा आगजनी तोडफोड गर्दा आंशिक क्षति भएको छ ।</p><p>गुलरिया नगरपालिका–६ का २६ वर्षीय इरफान मनिहारले आगजनी, तोडफोड र लुटपाट भइरहेको समयमा नगरपालिकाभित्र प्रवेश गरी मेयरको कुर्सीमा बसेर ‘म अबदेखि नगरप्रमुख हुँ’ भन्दै सामाजिक सञ्जालमा भिडियो पोस्ट गरेका थिए ।  </p><p>नियन्त्रणमा लिएका यूवाविरुद्ध अपराधिक प्रवेश तथा अपराधिक उपद्रव सम्बन्धी कसुरमा कारबाही सुरु गरिएको हो । ‘केही अभियुक्त फरार भएकाले तिनीहरूको व्यापक खोजी भइरहेको छ’ एसपी सरोज पौडेलले बताए ।</p><p>पक्राउ पर्नेमा गुलरिया नगरपालिका–८ का ३५ वर्षीय सजन बेहना, गुलरिया नगरपालिका–१२ का ४२ वर्षीय सलिम गद्दी, गुलरिया नगरपालिका–७ को २० वर्षीय अमन राईन र ४१ वर्षीय रोनक पोरवाल र २६ वर्षीय ईरफान मनिहार रहेका छन् । सामाजिक सञ्जालमा लुटपाट र आगजनीका तस्बिर तथा भिडियो हेरेर प्रहरीले नियन्त्रणमा लिएको हो ।</p><p>केही अभयुक्त फरार भएकाले प्रहरीले आत्मसमर्पण गर्न आह्वान गरेको छ । आगजानी, लुटपाट र तोडफोडमा संलग्न भएपनि आत्मसमर्पण नगरे फरार सूचीमा राखेर खोजी गर्ने र कानुन अनुसार कारबाही गर्ने चेतावनी प्रहरीको छ ।  </p>",
  "content_text": "सार्वजनिक सम्पति तोडफोड गरी कार्यालय भित्र पसेर मेयरको कुर्सीमा बसेको अभियोगमा प्रहरीले पाँच जनालाई पक्राउ गरेको छ । जेनजीले भदौ २४ गतेको आन्दोलनमा सहभागी यूवाले सांसद संजय गौतमको निजी घर, कांग्रेस, नेकपा (एमाले)को पार्टी कार्यालय र नगरपालिकामा आगजनी तोडफोड गर्दा आंशिक क्षति भएको छ । गुलरिया नगरपालिका–६ का २६ वर्षीय इरफान मनिहारले आगजनी, तोडफोड र लुटपाट भइरहेको समयमा नगरपालिकाभित्र प्रवेश गरी मेयरको कुर्सीमा बसेर ‘म अबदेखि नगरप्रमुख हुँ’ भन्दै सामाजिक सञ्जालमा भिडियो पोस्ट गरेका थिए । नियन्त्रणमा लिएका यूवाविरुद्ध अपराधिक प्रवेश तथा अपराधिक उपद्रव सम्बन्धी कसुरमा कारबाही सुरु गरिएको हो । ‘केही अभियुक्त फरार भएकाले तिनीहरूको व्यापक खोजी भइरहेको छ’ एसपी सरोज पौडेलले बताए । पक्राउ पर्नेमा गुलरिया नगरपालिका–८ का ३५ वर्षीय सजन बेहना, गुलरिया नगरपालिका–१२ का ४२ वर्षीय सलिम गद्दी, गुलरिया नगरपालिका–७ को २० वर्षीय अमन राईन र ४१ वर्षीय रोनक पोरवाल र २६ वर्षीय ईरफान मनिहार रहेका छन् । सामाजिक सञ्जालमा लुटपाट र आगजनीका तस्बिर तथा भिडियो हेरेर प्रहरीले नियन्त्रणमा लिएको हो । केही अभयुक्त फरार भएकाले प्रहरीले आत्मसमर्पण गर्न आह्वान गरेको छ । आगजानी, लुटपाट र तोडफोडमा संलग्न भएपनि आत्मसमर्पण नगरे फरार सूचीमा राखेर खोजी गर्ने र कानुन अनुसार कारबाही गर्ने चेतावनी प्रहरीको छ ।",
  "fetched_at": "2025-09-19T13:52:32.287085Z",
  "id": "c50d2157b9c25a52243770d55828fe7084335bea23f2e9bfab6602452321283c",
  "images": [
    "https://images.nagariknewscdn.com/2025/third-party/1756828601_pakrau.png"
  ],
  "lang": "ne",
  "published_at": "2025-09-19T12:30:32Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "नियन्त्रणमा लिएका यूवाविरुद्ध अपराधिक प्रवेश तथा अपराधिक उपद्रव सम्बन्धी कसुरमा कारबाही सुरु गरिएको हो । ‘केही अभियुक्त फरार भएकाले तिनीहरूको व्यापक खोजी भइरहेको छ’ एसपी सरोज पौडेलले बताए ।...",
  "tags": null,
  "title": "जेनजी आन्दोलनः मेयरको कुर्सीमा बस्ने पक्राउ",
  "url": "https://nagariknews.nagariknetwork.com/social-affairs/genji-movement-mayor-s-chair-occupant-arrested-47-57.html",
  "version": 1
}