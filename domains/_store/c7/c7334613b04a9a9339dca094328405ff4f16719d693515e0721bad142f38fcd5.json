{
  "byline": "राजधानी समाचारदाता",
  "canonical_hash": "a94645140b215d5c7ea685520674cd7d0e206d980ebb8f397871c3438207f810",
  "content_html": "<img alt=\"\" class=\"attachment-full size-full wp-post-image\" height=\"830\" src=\"https://rajdhanidaily.com/wp-content/uploads/2025/09/Jan-z.jpg\" style=\"float: left; margin: 0 15px 15px 0;\" width=\"800\" />\n<p><strong><span class=\"has-inline-color has-vivid-red-color\"><em>– भर्चुअल पुस्तालाई भौतिक दुनियाँमा रूपान्तरण<br />– नेतृत्व र विचार मात्र होइन भावनाले पनि अवस्था बदल्नसक्छ<br />– नेतृत्वविहीन र स्वघोषित समूहले अवस्था बदले पनि व्यवस्था बदल्नसक्दैन<br />– मनोमानी गरिरहेका शासकहरूमा मनोवैज्ञानिक त्रास<br />– विचार (दल) र पैसा (पावर)को मनलाग्दी अस्थायी हुन्छ<br />– हामीभन्दा माथि कोही छैनन् भन्ने दलीय र नेतृत्वको भ्रम तोडिनु<br />– वैचारिकजत्तिकै सशक्त छ, भर्चुअल नेटवर्क</em></span></strong></p>\n\n\n\n<p>काठमाडौं । हरेक १० वर्षमा नेपाली जनताले राख्ने परिवर्तनको चाहना यसपटक युवा पुस्तामार्फत प्रकट भयो– जेनजी आन्दोलनका नाममा । जेनजी विद्रोह सामान्य असन्तुष्टिको स्वर थिएन । यस आन्दोलनमा ७४ जनाभन्दा बढीको ज्यान गएको छ । खर्बौंको भौतिक सम्पत्ति क्षति भएको छ । तर, क्षतिपछि नै हो पुनर्निर्माण हुने भन्ने परम्परागत भाष्य बोकेर अब युवा पुस्ताको भावना र भविष्य निर्धारण हुने अवस्था छैन ।</p>\n\n\n\n<p>यस आन्दोलनले एउटा पुस्ताको मनस्थितिलाई प्रत्यक्ष अभिव्यक्त गरिदिएको छ । यसलाई हल्का सोच्नु भुल हुनेछ । भर्चुअल दुनियाँमा जन्मिएको असन्तोष अन्ततः सडकमा उत्रियो । परिवर्तनका लागि विद्रोह ग¥यो । विद्यमान राजनीतिक नेतृत्वका लागि यो सबैभन्दा गम्भीर सन्देश हो ।</p>\n\n\n\n<p>जेनजी पुस्ता अब भर्चुअल दुनियाँमा मात्र सीमित छैन । सामाजिक सञ्जालबाट सुरु भएका बहस, प्रश्न र असन्तुष्टि सडकसम्म आइपुगेपछि पुराना राजनीतिक अभ्यास र शक्तिलाई नै चुनौती दिएको छ ।</p>\n\n\n\n<p>आन्दोलनको अर्को सन्देश भावनात्मक शक्ति हो । जेनजी कुनै विचार थिएन, होइन । यो भावना हो । यस आन्दोलनले विचार र नेतृत्वबिनाको आन्दोलन सफल हुँदैन परम्परागत भाष्य पनि भत्काएको छ ।</p>\n\n\n\n<p>बेरोजगारी, अवसरको कमी, भविष्यप्रतिको निराशाजस्ता भावनाले युवापुस्तालाई सडकमा ल्याएको हो । राजनीतिक घोषणापत्रभन्दा बढी प्रभावकारी बनेको यही भावनाले नेतृत्वलाई सतर्क हुन बाध्य पारेको छ ।</p>\n\n\n\n<p>नेतृत्वविहीन आन्दोलन दीर्घकालीन संरचनात्मक परिवर्तन गर्न असमर्थ हुन्छ । स्वतःस्फूर्त र असंगठित स्वरूपमा देखिएको यो आन्दोलन तत्कालीन असन्तुष्टि उजागर गर्न सक्षम भए पनि व्यवस्थालाई स्थायी रूपमा बदल्न यो भावना र आन्दोलनसँग अझै संस्थागत संयोजनको अभाव छ ।</p>\n\n\n\n<p>आन्दोलनका कारण सत्तामा रहेका नेताहरूमा मनोवैज्ञानिक त्रास सिर्जना भएको छ । सामाजिक सञ्जालको चर्को आलोचना र सडकमा युवाको आक्रोशले पुरानो नेतृत्व सुरक्षित छैन भन्ने सन्देश दिएको छ ।</p>\n\n\n\n<p>राजनीतिक दल र तिनका नेतृत्वमा गहिरो गरी परेको ‘हामीभन्दा माथि कोही छैन र हामी नै निर्णायक हौं’ भन्ने राजनीतिक भ्रम तोड्न सक्नु यस आन्दोलनको सन्देश मात्र होइन, उपलब्धि पनि हो ।</p>\n\n\n\n<p>राजनीतिक दलको विचार र पैसाको पावर स्थायी हुँदैन । अझ दलीय आडमा व्यसायीसँग हुने अनैतिक र गैरकानुनी साँठगाँठलाई युवाले स्थायी रूपले रुचाउँदैनन् भन्ने सन्देश यो आन्दोलन हो ।</p>\n\n\n\n<p>जनताको विश्वास र समर्थनबिना कुनै पनि नेतृत्व वा दल लामो समय टिक्न सक्दैन भन्ने सन्देश युुवापुस्ताको यस आन्दोलनले देखाएको छ । दलहरूले यसलाई मनन गर्नैपर्छ ।</p>\n\n\n\n<p>नेपाली राजनीतिले अब भर्चुअल नेटवर्कको शक्तिलाई पनि बेवास्ता गर्न मिल्दैन । विचारजत्तिकै प्रभावकारी बनेको यस नेटवर्कले एकैपटक हजारौंलाई परिचालित गर्नसक्छ । १ मिनेटको भिडियोले लाखौं युवाको मनमा आक्रोश जगाउनसक्छ । एउटा ह्यासट्यागले सडकमा भीड उतार्नसक्छ । भविष्यको राजनीति अब केवल विचारधारा वा संगठनमै होइन, डिजिटल स्पेसमै निर्णायक रूपमा लडिने स्पष्ट संकेत यस आन्दोलनले दिएको छ ।</p>\n\n\n\n<p>जेन–जी आन्दोलनले पुराना राजनीतिक शक्ति र नेतृत्वलाई युवापुस्ताको आवाजलाई बेवास्ता नगर्न खबरदारी गरेको छ । यस आन्दोलनलाई दलहरूले अहिले जसरी भेलबाढीका रूपमा व्याख्या गरिरहेका छन्, यो अडान कायम राखे भने अर्को महाभुल हुनेछ । आन्दोलनलाई केवल क्षणिक असन्तोष ठानियो भने, त्यही भ्रम नै नेतृत्व पतनको कारण बन्ने निश्चित छ ।</p>\n<p>The post <a href=\"https://rajdhanidaily.com/id/122174/\" rel=\"nofollow\">जेनजी आन्दोनका सन्देश</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "– भर्चुअल पुस्तालाई भौतिक दुनियाँमा रूपान्तरण – नेतृत्व र विचार मात्र होइन भावनाले पनि अवस्था बदल्नसक्छ – नेतृत्वविहीन र स्वघोषित समूहले अवस्था बदले पनि व्यवस्था बदल्नसक्दैन – मनोमानी गरिरहेका शासकहरूमा मनोवैज्ञानिक त्रास – विचार (दल) र पैसा (पावर)को मनलाग्दी अस्थायी हुन्छ – हामीभन्दा माथि कोही छैनन् भन्ने दलीय र नेतृत्वको भ्रम तोडिनु – वैचारिकजत्तिकै सशक्त छ, भर्चुअल नेटवर्क काठमाडौं । हरेक १० वर्षमा नेपाली जनताले राख्ने परिवर्तनको चाहना यसपटक युवा पुस्तामार्फत प्रकट भयो– जेनजी आन्दोलनका नाममा । जेनजी विद्रोह सामान्य असन्तुष्टिको स्वर थिएन । यस आन्दोलनमा ७४ जनाभन्दा बढीको ज्यान गएको छ । खर्बौंको भौतिक सम्पत्ति क्षति भएको छ । तर, क्षतिपछि नै हो पुनर्निर्माण हुने भन्ने परम्परागत भाष्य बोकेर अब युवा पुस्ताको भावना र भविष्य निर्धारण हुने अवस्था छैन । यस आन्दोलनले एउटा पुस्ताको मनस्थितिलाई प्रत्यक्ष अभिव्यक्त गरिदिएको छ । यसलाई हल्का सोच्नु भुल हुनेछ । भर्चुअल दुनियाँमा जन्मिएको असन्तोष अन्ततः सडकमा उत्रियो । परिवर्तनका लागि विद्रोह ग¥यो । विद्यमान राजनीतिक नेतृत्वका लागि यो सबैभन्दा गम्भीर सन्देश हो । जेनजी पुस्ता अब भर्चुअल दुनियाँमा मात्र सीमित छैन । सामाजिक सञ्जालबाट सुरु भएका बहस, प्रश्न र असन्तुष्टि सडकसम्म आइपुगेपछि पुराना राजनीतिक अभ्यास र शक्तिलाई नै चुनौती दिएको छ । आन्दोलनको अर्को सन्देश भावनात्मक शक्ति हो । जेनजी कुनै विचार थिएन, होइन । यो भावना हो । यस आन्दोलनले विचार र नेतृत्वबिनाको आन्दोलन सफल हुँदैन परम्परागत भाष्य पनि भत्काएको छ । बेरोजगारी, अवसरको कमी, भविष्यप्रतिको निराशाजस्ता भावनाले युवापुस्तालाई सडकमा ल्याएको हो । राजनीतिक घोषणापत्रभन्दा बढी प्रभावकारी बनेको यही भावनाले नेतृत्वलाई सतर्क हुन बाध्य पारेको छ । नेतृत्वविहीन आन्दोलन दीर्घकालीन संरचनात्मक परिवर्तन गर्न असमर्थ हुन्छ । स्वतःस्फूर्त र असंगठित स्वरूपमा देखिएको यो आन्दोलन तत्कालीन असन्तुष्टि उजागर गर्न सक्षम भए पनि व्यवस्थालाई स्थायी रूपमा बदल्न यो भावना र आन्दोलनसँग अझै संस्थागत संयोजनको अभाव छ । आन्दोलनका कारण सत्तामा रहेका नेताहरूमा मनोवैज्ञानिक त्रास सिर्जना भएको छ । सामाजिक सञ्जालको चर्को आलोचना र सडकमा युवाको आक्रोशले पुरानो नेतृत्व सुरक्षित छैन भन्ने सन्देश दिएको छ । राजनीतिक दल र तिनका नेतृत्वमा गहिरो गरी परेको ‘हामीभन्दा माथि कोही छैन र हामी नै निर्णायक हौं’ भन्ने राजनीतिक भ्रम तोड्न सक्नु यस आन्दोलनको सन्देश मात्र होइन, उपलब्धि पनि हो । राजनीतिक दलको विचार र पैसाको पावर स्थायी हुँदैन । अझ दलीय आडमा व्यसायीसँग हुने अनैतिक र गैरकानुनी साँठगाँठलाई युवाले स्थायी रूपले रुचाउँदैनन् भन्ने सन्देश यो आन्दोलन हो । जनताको विश्वास र समर्थनबिना कुनै पनि नेतृत्व वा दल लामो समय टिक्न सक्दैन भन्ने सन्देश युुवापुस्ताको यस आन्दोलनले देखाएको छ । दलहरूले यसलाई मनन गर्नैपर्छ । नेपाली राजनीतिले अब भर्चुअल नेटवर्कको शक्तिलाई पनि बेवास्ता गर्न मिल्दैन । विचारजत्तिकै प्रभावकारी बनेको यस नेटवर्कले एकैपटक हजारौंलाई परिचालित गर्नसक्छ । १ मिनेटको भिडियोले लाखौं युवाको मनमा आक्रोश जगाउनसक्छ । एउटा ह्यासट्यागले सडकमा भीड उतार्नसक्छ । भविष्यको राजनीति अब केवल विचारधारा वा संगठनमै होइन, डिजिटल स्पेसमै निर्णायक रूपमा लडिने स्पष्ट संकेत यस आन्दोलनले दिएको छ । जेन–जी आन्दोलनले पुराना राजनीतिक शक्ति र नेतृत्वलाई युवापुस्ताको आवाजलाई बेवास्ता नगर्न खबरदारी गरेको छ । यस आन्दोलनलाई दलहरूले अहिले जसरी भेलबाढीका रूपमा व्याख्या गरिरहेका छन्, यो अडान कायम राखे भने अर्को महाभुल हुनेछ । आन्दोलनलाई केवल क्षणिक असन्तोष ठानियो भने, त्यही भ्रम नै नेतृत्व पतनको कारण बन्ने निश्चित छ । The post जेनजी आन्दोनका सन्देश appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-19T23:52:30.119282Z",
  "id": "c7334613b04a9a9339dca094328405ff4f16719d693515e0721bad142f38fcd5",
  "images": [
    "https://rajdhanidaily.com/wp-content/uploads/2025/09/Jan-z.jpg"
  ],
  "lang": "ne",
  "published_at": "2025-09-19T23:48:49Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"830\" src=\"https://rajdhanidaily.com/wp-content/uploads/2025/09/Jan-z.jpg\" style=\"float: left; margin: 0 15px 15px 0;\" width=\"800\" />– भर्चुअल पुस्तालाई भौतिक दुनियाँमा रूपान्तरण– नेतृत्व र विचार मात्र होइन भावनाले पनि अवस्था बदल्नसक्छ– नेतृत्वविहीन र स्वघोषित समूहले अवस्था बदले पनि व्यवस्था बदल्नसक्दैन– मनोमानी गरिरहेका शासकहरूमा मनोवैज्ञानिक त्रास– विचार (दल) र पैसा (पावर)को मनलाग्दी अस्थायी हुन्छ– हामीभन्दा माथि कोही छैनन् भन्ने दलीय र नेतृत्वको भ्रम तोडिनु– वैचारिकजत्तिकै सशक्त छ, भर्चुअल नेटवर्क काठमाडौं । हरेक [&#8230;]</p>\n<p>The post <a href=\"https://rajdhanidaily.com/id/122174/\" rel=\"nofollow\">जेनजी आन्दोनका सन्देश</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "जेनजी आन्दोनका सन्देश",
  "url": "https://rajdhanidaily.com/id/122174/",
  "version": 1
}