{
  "byline": "न्युज अफ नेपाल",
  "canonical_hash": "b17166bafafd27d0ab286bf44366362666ba73cfc8abe60eb7ea1f7210752e4e",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/bima-pradhikaran-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौँ।</strong></p>\n\n\n\n<p>आन्दोलनका क्रममा भएका भौतिक तथा अन्य क्षतिबाट बीमा क्षेत्रमा परेको प्रभावबारे नेपाल बीमा प्राधिकरणले बीमा कम्पनी तथा पुनर्बीमा कम्पनीका प्रमुख कार्यकारी अधिकृतहरूसँग छलफल गरेको छ । आइतबार आयोजित छलफलमा निर्जीवन बीमा कम्पनीका प्रमुख कार्यकारी अधिकृतहरूले साना दाबी रकम बीमकहरूले तत्कालै भुक्तानी गर्न सक्ने सुझाव दिएका छन् । ठूला दाबी भुक्तानीका लागि भने पुनर्बीमकहरूले नियमअनुसार अग्रिम स्वरूप रकम उपलब्ध गराई तरलता व्यवस्थापनमा सहयोग गर्नुपर्ने धारणा राखिएको थियो।</p>\n\n\n\n<p>आन्दोलनका कारण पूर्णरूपमा क्षति भएका सम्पत्तिको सर्भे प्रतिवेदन तथा वडा र प्रहरी कार्यालयका सिफारिस पाउन कठिन भएकाले न्यूनतम कागजातका आधारमा दाबी भुक्तानी गर्नुपर्ने आवश्यकताबारे छलफल भएको छ ।</p>\n\n\n\n<p>त्यस्तै बीमकले पेश गर्ने तथ्यांक विश्वसनीय हुनुपर्नेमा पनि जोड दिइएको थियो । छलफलमा नेपाल बीमा प्राधिकरणका कार्यकारी निर्देशक सुशीलदेव सुवेदीले हालको गैरप्राकृतिक विपत्तिबाट प्रभावित दाबी भुक्तानीलाई सरल र सहज बनाउन प्राधिकरणले बीमा नियमावली २०८१ अनुरूप संक्षिप्त कार्यविधि बनाई लागू गर्न सक्ने व्यवस्था रहेको भन्दै बीमक र पुनर्बीमकलाई तीन दिनभित्र राय–सुझाव पेस गर्न आग्रह गर्नुभएको छ । जेन–जी आन्दोलनका क्रममा व्यावसायिक भवन, निजी घर, सरकारी तथा निजी सवारी साधन र गोदाममा व्यापक क्षति भएको छ । बीमकहरूले यसलाई इतिहासकै सबैभन्दा ठूलो बीमा दाबी पर्ने घटनाका रूपमा लिएका छन् ।</p>\n\n\n\n<p>सरकारी सम्पत्तिको बीमा खासै गरिएको छैन । तर, व्यावसायिक भवन, उद्योग तथा गोदामले बीमाबाट दाबी भुक्तानी पाउने देखिन्छ । सम्पत्ति बीमासँगै विजनेस इन्टरप्रिटेन इन्स्योरेन्स गरिने भएकाले उद्योग–व्यवसाय बन्द रहँदा हुने घाटाको दाबी पनि थपिनेछ । यसले बीमा कम्पनीहरूलाई थप वित्तीय दबाब ल्याउनेछ ।<br />त्यस्तै बैंकबाट ऋण लिएर खरिद वा निर्माण गरिएका निजी घरको पनि बीमा दाबी आउने अनुमान गरिएको छ । तर त्यसमध्ये पनि धेरै घर अण्डर–इन्स्योरेन्स (कम मूल्यमा बीमा) भएकाले सबै क्षति कभर नहुने सम्भावना छ । कम मूल्यको बीमा गरिएका क्षेत्र धेरै रहेका छन् । जसका कारण सम्पूर्ण क्षति पूर्ति नहुने पनि देखिएको छ ।</p>\n\n\n\n<p>सवारी साधनको अवस्था जटिल देखिएको बीमकहरूको भनाइ छ । नेपालमा मोटर बीमामा सामान्यतया तेस्रो पक्षको मात्रै गरिन्छ । यसपटक ‘हुलदंगा तथा आतंकवाद जोखिम’ अन्तर्गत हुन्छ । आन्दोलनमा हजाराँै गाडी जलेका तथा तोडफोड भएका छन् । तर, सबै सवारी साधनले क्षतिपूर्ति पाउने सम्भावना छैन ।<br />हुलदंगा तथा आतंकवाद जोखिम समूहअन्तर्गत प्रति जोखिम १० करोड रुपियाँसम्मको दाबीमा ३५ प्रतिशत बीमा कम्पनीहरूले र ६५ प्रतिशत पुनर्बीमा कम्पनीले व्यहोर्नुपर्छ । तर, १० करोडदेखि ६ अर्ब रुपियाँसम्मको दाबीमा भने सम्पूर्ण भार पुनर्बीमा कम्पनीले लिनुपर्ने व्यवस्था छ । यसले पुनर्बीमा कम्पनीमाथि अत्यधिक वित्तीय दबाब पर्न सक्ने संकेत गरेको छ । यस पटकको आन्दोलनले पूँजी, तरलता र बीमा बजारको स्थायित्वमै ठूलो प्रश्न खडा गर्न सक्छ ।</p>",
  "content_text": "काठमाडौँ। आन्दोलनका क्रममा भएका भौतिक तथा अन्य क्षतिबाट बीमा क्षेत्रमा परेको प्रभावबारे नेपाल बीमा प्राधिकरणले बीमा कम्पनी तथा पुनर्बीमा कम्पनीका प्रमुख कार्यकारी अधिकृतहरूसँग छलफल गरेको छ । आइतबार आयोजित छलफलमा निर्जीवन बीमा कम्पनीका प्रमुख कार्यकारी अधिकृतहरूले साना दाबी रकम बीमकहरूले तत्कालै भुक्तानी गर्न सक्ने सुझाव दिएका छन् । ठूला दाबी भुक्तानीका लागि भने पुनर्बीमकहरूले नियमअनुसार अग्रिम स्वरूप रकम उपलब्ध गराई तरलता व्यवस्थापनमा सहयोग गर्नुपर्ने धारणा राखिएको थियो। आन्दोलनका कारण पूर्णरूपमा क्षति भएका सम्पत्तिको सर्भे प्रतिवेदन तथा वडा र प्रहरी कार्यालयका सिफारिस पाउन कठिन भएकाले न्यूनतम कागजातका आधारमा दाबी भुक्तानी गर्नुपर्ने आवश्यकताबारे छलफल भएको छ । त्यस्तै बीमकले पेश गर्ने तथ्यांक विश्वसनीय हुनुपर्नेमा पनि जोड दिइएको थियो । छलफलमा नेपाल बीमा प्राधिकरणका कार्यकारी निर्देशक सुशीलदेव सुवेदीले हालको गैरप्राकृतिक विपत्तिबाट प्रभावित दाबी भुक्तानीलाई सरल र सहज बनाउन प्राधिकरणले बीमा नियमावली २०८१ अनुरूप संक्षिप्त कार्यविधि बनाई लागू गर्न सक्ने व्यवस्था रहेको भन्दै बीमक र पुनर्बीमकलाई तीन दिनभित्र राय–सुझाव पेस गर्न आग्रह गर्नुभएको छ । जेन–जी आन्दोलनका क्रममा व्यावसायिक भवन, निजी घर, सरकारी तथा निजी सवारी साधन र गोदाममा व्यापक क्षति भएको छ । बीमकहरूले यसलाई इतिहासकै सबैभन्दा ठूलो बीमा दाबी पर्ने घटनाका रूपमा लिएका छन् । सरकारी सम्पत्तिको बीमा खासै गरिएको छैन । तर, व्यावसायिक भवन, उद्योग तथा गोदामले बीमाबाट दाबी भुक्तानी पाउने देखिन्छ । सम्पत्ति बीमासँगै विजनेस इन्टरप्रिटेन इन्स्योरेन्स गरिने भएकाले उद्योग–व्यवसाय बन्द रहँदा हुने घाटाको दाबी पनि थपिनेछ । यसले बीमा कम्पनीहरूलाई थप वित्तीय दबाब ल्याउनेछ । त्यस्तै बैंकबाट ऋण लिएर खरिद वा निर्माण गरिएका निजी घरको पनि बीमा दाबी आउने अनुमान गरिएको छ । तर त्यसमध्ये पनि धेरै घर अण्डर–इन्स्योरेन्स (कम मूल्यमा बीमा) भएकाले सबै क्षति कभर नहुने सम्भावना छ । कम मूल्यको बीमा गरिएका क्षेत्र धेरै रहेका छन् । जसका कारण सम्पूर्ण क्षति पूर्ति नहुने पनि देखिएको छ । सवारी साधनको अवस्था जटिल देखिएको बीमकहरूको भनाइ छ । नेपालमा मोटर बीमामा सामान्यतया तेस्रो पक्षको मात्रै गरिन्छ । यसपटक ‘हुलदंगा तथा आतंकवाद जोखिम’ अन्तर्गत हुन्छ । आन्दोलनमा हजाराँै गाडी जलेका तथा तोडफोड भएका छन् । तर, सबै सवारी साधनले क्षतिपूर्ति पाउने सम्भावना छैन । हुलदंगा तथा आतंकवाद जोखिम समूहअन्तर्गत प्रति जोखिम १० करोड रुपियाँसम्मको दाबीमा ३५ प्रतिशत बीमा कम्पनीहरूले र ६५ प्रतिशत पुनर्बीमा कम्पनीले व्यहोर्नुपर्छ । तर, १० करोडदेखि ६ अर्ब रुपियाँसम्मको दाबीमा भने सम्पूर्ण भार पुनर्बीमा कम्पनीले लिनुपर्ने व्यवस्था छ । यसले पुनर्बीमा कम्पनीमाथि अत्यधिक वित्तीय दबाब पर्न सक्ने संकेत गरेको छ । यस पटकको आन्दोलनले पूँजी, तरलता र बीमा बजारको स्थायित्वमै ठूलो प्रश्न खडा गर्न सक्छ ।",
  "fetched_at": "2025-09-15T05:54:26.497719Z",
  "id": "c7ec56b8719d1b805e82b3013357378abe9965061cb192e9c68a0e17050b12d7",
  "images": [
    "https://newsofnepal.com/wp-content/uploads/2025/09/bima-pradhikaran-150x150.jpg"
  ],
  "lang": "ne",
  "published_at": "2025-09-15T05:42:42Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/bima-pradhikaran-150x150.jpg\" style=\"display: block; margin-bottom: 5px; clear: both;\" width=\"150\" />काठमाडौँ। आन्दोलनका क्रममा भएका भौतिक तथा अन्य क्षतिबाट बीमा क्षेत्रमा परेको प्रभावबारे नेपाल बीमा प्राधिकरणले बीमा कम्पनी तथा पुनर्बीमा कम्पनीका प्रमुख कार्यकारी अधिकृतहरूसँग छलफल गरेको छ । आइतबार आयोजित छलफलमा निर्जीवन बीमा कम्पनीका प्रमुख कार्यकारी अधिकृतहरूले साना दाबी रकम बीमकहरूले तत्कालै भुक्तानी गर्न सक्ने सुझाव दिएका छन् । ठूला दाबी भुक्तानीका लागि भने पुनर्बीमकहरूले नियमअनुसार [&#8230;]",
  "tags": null,
  "title": "बीमा दाबी भुक्तानी सहज बनाउने नीति आउँदै",
  "url": "https://newsofnepal.com/2025/09/15/731302/",
  "version": 1
}