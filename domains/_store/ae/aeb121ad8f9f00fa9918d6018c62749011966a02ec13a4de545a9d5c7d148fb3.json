{
  "byline": "नागरिक",
  "canonical_hash": "c9f69074cbd0c3d3d38d6b75b4045273f80279a7c4a5e951123290a90380836e",
  "content_html": "<p><img alt=\"\" src=\"https://images.nagariknewscdn.com/2025/third-party/1758033093_Surendra%20raj%20Pande.jpg\" /></p><p>गण्डकी प्रदेश सुरक्षा समन्वय समितिको बैठकले सुरक्षा व्यवस्थालाई प्रभावकारी बनाउनेलगायत विभिन्न निर्णय गरेको छ ।  </p><p>गण्डकी प्रदेशका मुख्यमन्त्री सुरेन्द्रराज पाण्डेको अध्यक्षतामा आज बसेको बैठकले विभिन्न छ बुँदासहित प्रदेशको सुुरक्षा व्यवस्था प्रभावकारी बनाउने निर्णय गरेको हो ।  </p><p>बैठकमा यही भदौ २३ र २४ गते मुलुकमा भएको आन्दोलनका कारण उत्पन्न असामान्य स्थिति र त्यसले शान्ति सुरक्षामा परेको प्रभावका सम्बन्धमा सबै सुरक्षा निकायबाट जानकारीसहित छलफल गरिएको मुख्यमन्त्रीको सचिवालयले जनाएको छ ।  </p><p>बैठकले आन्दोलनका क्रममा हुन गएको जनधनको क्षतिप्रति दुःख प्रकट गर्दै मृत्यु भएका सबैप्रति श्रद्धाञ्जली र परिवार तथा आफन्तजनमा समवेदनासहित घाइतेको शीघ्र स्वास्थ्य लाभको कामना गरेको छ ।  </p><p>आन्दोलनकारीले सुरक्षा निकाय र सुरक्षाकर्मीबाट लुटेका हतियार हालसम्म फिर्ता नभएकाले फिर्ताका लागि सञ्चारमाध्यममार्फत आह्वान गर्ने र समयमा फिर्ता नगर्नेलाई विषयगत अपराधको रूपमा कानुनबमोजिम कारबाही प्रक्रियामा लैजाने निर्णय गरिएको छ ।  </p><p>आन्दोलनका कारण उत्पन्न भएको असामान्य अवस्था क्रमशः सुधार हुँदै गइरहेकाले सार्वजनिक र निजी सम्पत्तिमा आगजनी, तोडफोड, लुटपाट र चोरीमा संलग्न व्यक्तिको पहिचान गरी कानुनबमोजिम कारबाहीको प्रक्रिया तदारुकताका साथ अघि बढाउन प्रदेशका सबै जिल्ला सुरक्षा समिति र आ–आफ्नो मातहतका सुरक्षा निकायलाई निर्देशन दिइएको छ ।  </p><p>यस्तै, शान्ति र अमनचयन कायम गर्न सबै सुरक्षा निकायले सजगताका साथ समन्वयात्मक ढङ्गले कार्य गर्ने, गराउने निर्णय भएको छ । बदलिँदो परिस्थिति र सम्भावित सुरक्षा चुनौतीलाई मध्यनजर गरी स्थानीय नागरिक समाजसँगको समन्वय र सहयोगमा सबै सुरक्षा निकायले आपसी सहयोग, सूचना आदानप्रदान, समन्वय र सहकार्य गरी प्रदेशको शान्ति सुरक्षालाई सामान्य बनाई राख्ने निर्णय भएको जनाइएको छ ।  </p><p>वर्षायाम कायमै रहेकाले सम्भावित विपद् जोखिमलाई दृष्टिगत गरी सबै जिल्ला विपद् व्यवस्थापन समिति र सुरक्षा निकायले विपद् सुरक्षामा समेत सजगता अपनाएर पूर्वतयारी, प्रतिकार्य गर्ने गराउन आग्रह गरिएको छ । यस्तै, वर्तमान सन्दर्भलाई दृष्टिगत गरी चाडपर्व लक्षित सुरक्षा योजना बनाएर सुरक्षा व्यवस्थालाई प्रभावकारी ढङ्गले कार्यान्वयन गर्ने गराउने निर्णय गरिएको मुख्यमन्त्रीको सचिवालयले जनाएको छ । </p>",
  "content_text": "गण्डकी प्रदेश सुरक्षा समन्वय समितिको बैठकले सुरक्षा व्यवस्थालाई प्रभावकारी बनाउनेलगायत विभिन्न निर्णय गरेको छ । गण्डकी प्रदेशका मुख्यमन्त्री सुरेन्द्रराज पाण्डेको अध्यक्षतामा आज बसेको बैठकले विभिन्न छ बुँदासहित प्रदेशको सुुरक्षा व्यवस्था प्रभावकारी बनाउने निर्णय गरेको हो । बैठकमा यही भदौ २३ र २४ गते मुलुकमा भएको आन्दोलनका कारण उत्पन्न असामान्य स्थिति र त्यसले शान्ति सुरक्षामा परेको प्रभावका सम्बन्धमा सबै सुरक्षा निकायबाट जानकारीसहित छलफल गरिएको मुख्यमन्त्रीको सचिवालयले जनाएको छ । बैठकले आन्दोलनका क्रममा हुन गएको जनधनको क्षतिप्रति दुःख प्रकट गर्दै मृत्यु भएका सबैप्रति श्रद्धाञ्जली र परिवार तथा आफन्तजनमा समवेदनासहित घाइतेको शीघ्र स्वास्थ्य लाभको कामना गरेको छ । आन्दोलनकारीले सुरक्षा निकाय र सुरक्षाकर्मीबाट लुटेका हतियार हालसम्म फिर्ता नभएकाले फिर्ताका लागि सञ्चारमाध्यममार्फत आह्वान गर्ने र समयमा फिर्ता नगर्नेलाई विषयगत अपराधको रूपमा कानुनबमोजिम कारबाही प्रक्रियामा लैजाने निर्णय गरिएको छ । आन्दोलनका कारण उत्पन्न भएको असामान्य अवस्था क्रमशः सुधार हुँदै गइरहेकाले सार्वजनिक र निजी सम्पत्तिमा आगजनी, तोडफोड, लुटपाट र चोरीमा संलग्न व्यक्तिको पहिचान गरी कानुनबमोजिम कारबाहीको प्रक्रिया तदारुकताका साथ अघि बढाउन प्रदेशका सबै जिल्ला सुरक्षा समिति र आ–आफ्नो मातहतका सुरक्षा निकायलाई निर्देशन दिइएको छ । यस्तै, शान्ति र अमनचयन कायम गर्न सबै सुरक्षा निकायले सजगताका साथ समन्वयात्मक ढङ्गले कार्य गर्ने, गराउने निर्णय भएको छ । बदलिँदो परिस्थिति र सम्भावित सुरक्षा चुनौतीलाई मध्यनजर गरी स्थानीय नागरिक समाजसँगको समन्वय र सहयोगमा सबै सुरक्षा निकायले आपसी सहयोग, सूचना आदानप्रदान, समन्वय र सहकार्य गरी प्रदेशको शान्ति सुरक्षालाई सामान्य बनाई राख्ने निर्णय भएको जनाइएको छ । वर्षायाम कायमै रहेकाले सम्भावित विपद् जोखिमलाई दृष्टिगत गरी सबै जिल्ला विपद् व्यवस्थापन समिति र सुरक्षा निकायले विपद् सुरक्षामा समेत सजगता अपनाएर पूर्वतयारी, प्रतिकार्य गर्ने गराउन आग्रह गरिएको छ । यस्तै, वर्तमान सन्दर्भलाई दृष्टिगत गरी चाडपर्व लक्षित सुरक्षा योजना बनाएर सुरक्षा व्यवस्थालाई प्रभावकारी ढङ्गले कार्यान्वयन गर्ने गराउने निर्णय गरिएको मुख्यमन्त्रीको सचिवालयले जनाएको छ ।",
  "fetched_at": "2025-09-16T14:55:51.169347Z",
  "id": "aeb121ad8f9f00fa9918d6018c62749011966a02ec13a4de545a9d5c7d148fb3",
  "images": [
    "https://images.nagariknewscdn.com/2025/third-party/1758033093_Surendra%20raj%20Pande.jpg"
  ],
  "lang": "ne",
  "published_at": "2025-09-16T14:33:00Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "शान्ति र अमनचयन कायम गर्न सबै सुरक्षा निकायले सजगताका साथ समन्वयात्मक ढङ्गले कार्य गर्ने, गराउने निर्णय भएको छ ।...",
  "tags": null,
  "title": "गण्डकी प्रदेश सुरक्षा समन्वय समितिको निर्देशन: आगजनीमा संलग्‍नलाई कारबाही गर्नुहोस्",
  "url": "https://nagariknews.nagariknetwork.com/politics/gandaki-province-security-coordination-committee-directive-take-action-against-those-involved-in-arson-93-74.html",
  "version": 1
}