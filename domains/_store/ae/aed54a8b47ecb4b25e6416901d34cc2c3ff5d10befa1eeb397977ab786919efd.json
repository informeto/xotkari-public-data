{
  "byline": "Sandeep bhattarai",
  "canonical_hash": "355df7a3cb26f38f8bb0c8a80a70121fcf66647d5d55206281bdfefa2ed417bf",
  "content_html": "<p style=\"text-align: justify;\">पाकिस्तान एसीसी टी -२० एसिया कपको सुपर-४ मा प्रवेश गरेको छ । बुधबार राति भएको खेलमा घरेलु टोली युएईलाई ४१ रनले पराजित गर्दै पाकिस्तान सुपर-४ मा प्रवेश गरेको हो ।</p>\n<p style=\"text-align: justify;\">टस हारेर ब्याटिङको निम्तो पाएको पाकिस्तानले निर्धारित २० ओभरमा ९ विकेट गुमाउँदै १ सय ४६ रन बनएको थियो । पाकिस्तानका लागि फखर जमानले ३६ बलमा तीन छक्का र दुई चौकासहित सहित ५० रनको अर्धशतकीय पारी खेले भने शहिन शाह अफ्रिदी २९ रनमा अविजित रहे ।</p>\n<p style=\"text-align: justify;\">त्यस्तै सलमान आगाले २० रन जोड्दा मोहम्मद ह्यारिसले १८ रन बनाए । युएईका लागि जुनैद सिद्धिकीले चार विकेट लिए भने समरजित सिंहले तीन विकेट लिंदा ध्रुव पराशरको भागमा एक विकेट रह्यो । पाकिस्तानले प्रस्तुत गरेको १ सय ४७ रनको लक्ष्य लिएर मैदान उत्रेको युएई १७.४ ओभरमा १ सय ५ रनमै समेटियो ।</p>\n<p style=\"text-align: justify;\">युएईका लागि राहुल चोपराले ३५ रन बनाए भने ध्रुव पराशरले २० रन जोडे । यस्तै मोहम्मद वासिमले १४ र अलिशान शराफुले १२ रन बनाउनु बाहेक अन्य खेलाडीले दोहोरो अंकमा रन बनाउन सकेनन् । पाकिस्तानका लागि शाहिन शाह अफ्रिदी, हरिस रउफ र अब्रार अहमदले समान दुई-दुई विकेट लिए भने साइम अयुब र सलमान अघाको भागमा समान एक-एक विकेट रह्यो ।</p>\n<p style=\"text-align: justify;\">जितसँगै पाकिस्तान तीन खेलमा चार अंक जोड्दा समूह ‘ए’ को दोस्रो स्थानमा छ भने समान खेलबाट दुई अंक जोडेको युएई प्रतियोगिताबाट बाहिरिएको छ । यस समूहबाट भारतले यसअघि नै सुपर ४ को यात्रा तय गरिसकेको थियो । प्रतियोगिता अन्तर्गत आज श्रीलंका र अफगानिस्तान भिड्दै छन् ।</p>",
  "content_text": "पाकिस्तान एसीसी टी -२० एसिया कपको सुपर-४ मा प्रवेश गरेको छ । बुधबार राति भएको खेलमा घरेलु टोली युएईलाई ४१ रनले पराजित गर्दै पाकिस्तान सुपर-४ मा प्रवेश गरेको हो । टस हारेर ब्याटिङको निम्तो पाएको पाकिस्तानले निर्धारित २० ओभरमा ९ विकेट गुमाउँदै १ सय ४६ रन बनएको थियो । पाकिस्तानका लागि फखर जमानले ३६ बलमा तीन छक्का र दुई चौकासहित सहित ५० रनको अर्धशतकीय पारी खेले भने शहिन शाह अफ्रिदी २९ रनमा अविजित रहे । त्यस्तै सलमान आगाले २० रन जोड्दा मोहम्मद ह्यारिसले १८ रन बनाए । युएईका लागि जुनैद सिद्धिकीले चार विकेट लिए भने समरजित सिंहले तीन विकेट लिंदा ध्रुव पराशरको भागमा एक विकेट रह्यो । पाकिस्तानले प्रस्तुत गरेको १ सय ४७ रनको लक्ष्य लिएर मैदान उत्रेको युएई १७.४ ओभरमा १ सय ५ रनमै समेटियो । युएईका लागि राहुल चोपराले ३५ रन बनाए भने ध्रुव पराशरले २० रन जोडे । यस्तै मोहम्मद वासिमले १४ र अलिशान शराफुले १२ रन बनाउनु बाहेक अन्य खेलाडीले दोहोरो अंकमा रन बनाउन सकेनन् । पाकिस्तानका लागि शाहिन शाह अफ्रिदी, हरिस रउफ र अब्रार अहमदले समान दुई-दुई विकेट लिए भने साइम अयुब र सलमान अघाको भागमा समान एक-एक विकेट रह्यो । जितसँगै पाकिस्तान तीन खेलमा चार अंक जोड्दा समूह ‘ए’ को दोस्रो स्थानमा छ भने समान खेलबाट दुई अंक जोडेको युएई प्रतियोगिताबाट बाहिरिएको छ । यस समूहबाट भारतले यसअघि नै सुपर ४ को यात्रा तय गरिसकेको थियो । प्रतियोगिता अन्तर्गत आज श्रीलंका र अफगानिस्तान भिड्दै छन् ।",
  "fetched_at": "2025-09-18T06:54:53.581568Z",
  "id": "aed54a8b47ecb4b25e6416901d34cc2c3ff5d10befa1eeb397977ab786919efd",
  "images": [],
  "lang": "ne",
  "published_at": "2025-09-18T06:37:26Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "पाकिस्तान एसीसी टी -२० एसिया कपको सुपर-४ मा प्रवेश गरेको छ । बुधबार राति भएको खेलमा घरेलु टोली युएईलाई ४१ रनले पराजित गर्दै पाकिस्तान सुपर-४ मा प्रवेश गरेको हो । टस हारेर ब्याटिङको निम्तो पाएको पाकिस्तानले निर्धारित २० ओभरमा ९ विकेट गुमाउँदै १ सय ४६ रन बनएको थियो । पाकिस्तानका लागि फखर जमानले ३६ बलमा &#8230;",
  "tags": null,
  "title": "पाकिस्तान एसिया कपको सुपर-४ मा",
  "url": "https://www.nepaljapan.com/09/18/681415/",
  "version": 1
}