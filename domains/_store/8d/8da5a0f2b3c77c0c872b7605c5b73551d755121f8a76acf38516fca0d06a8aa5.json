{
  "byline": "Sandeep bhattarai",
  "canonical_hash": "b4cfa7e538247f3c25b0efcbf64ed4bb004a03010e9ec7d1d031e19347d5bf3a",
  "content_html": "<p style=\"text-align: justify;\">जेनजी आन्दोलनपछि बसेको नेपाली कांग्रेस कार्यसम्पादन समिति बैठकमा महामन्त्री गगन थापा लगायत केही नेताले तत्काल कार्यवाहक सभापति तोक्न र विशेष महाधिवशेन बोलाउन प्रस्ताव गर्नुभयो ।</p>\n<p style=\"text-align: justify;\">पार्टी उपसभापति पूर्णबहादुर खड्काले कार्यसम्पादन समिति बैठक सुरू गर्नासाथ महामन्त्री थापाले कार्यवाहक सभापति तोकेर नियमित वा विशेष महाधिवेशन गर्नुपर्ने कुरा राख्नुभयो ।</p>\n<p style=\"text-align: justify;\">थापाको यो प्रस्तावलाई कांग्र्रेसमा देउवा पक्षका नेताहरुले अस्वीकार गरेपछि तत्काल कसैलाई पनि कार्यवाहक सभापति नदिने र विशेष महाधिवेशन पनि नगर्ने निर्णय गरेको हो ।</p>\n<p style=\"text-align: justify;\">बैठकले तत्काल कसैलाई कार्यवाहक सभापतिको जिम्मेवारी नदिने र विशेष महाधिवेशन पनि नगर्ने निर्णय गरेको सहमहामन्त्री महेन्द्र यादवले जानकारी दिनुभयो ।</p>\n<p style=\"text-align: justify;\">जेनजी प्रदर्शनको क्रममा आन्दोलनकारीको कुटपिटबाट गम्भीर भएर उपचाररत सभापति शेरबहादुर देउवा स्वस्थ भएपछि सबै विषयमा कुराकानी गरिने बैठकले निर्णय गरेको छ ।</p>\n<p style=\"text-align: justify;\">यी विषयमा सभापति शेरबहादुर देउवा स्वस्थ भएपछि केन्द्रीय समिति बैठक बोलाउने र त्यही बैठकमा छलफल गर्ने निर्णय भएको सहमहामन्त्री यादवले बताउनुभयो ।</p>\n<p style=\"text-align: justify;\">बैठकले गत भदौ २३ र २४ गते भएको जेनजी आन्दोलनमा घुसपैठ भएको निष्कर्ष निकालेको छ । आन्दोलनको क्रममा घुसपैठ भएकाले अर्बौँ मूल्य बराबरको निजी तथा सार्वजनिक सम्पत्तिमा आगजनी गरेको जनाएको हो ।</p>\n<p style=\"text-align: justify;\">बैठकले सार्वजनिक तथा निजी सम्पत्तिमा आगजनी गर्ने घटनाको गहिरो छानबिन गरी दोषीमाथि कारबाही गर्न माग गर्ने निर्णय पनि कांग्रेसले गरेको छ ।</p>\n<p style=\"text-align: justify;\">त्यस्तै बैठकले केन्द्रीय समिति बैठक दशैं तिहारपछि बोलाउने निर्णय गरेको सहमहामन्त्री महेन्द्र यादवले जानकारी दिनुभयो ।</p>",
  "content_text": "जेनजी आन्दोलनपछि बसेको नेपाली कांग्रेस कार्यसम्पादन समिति बैठकमा महामन्त्री गगन थापा लगायत केही नेताले तत्काल कार्यवाहक सभापति तोक्न र विशेष महाधिवशेन बोलाउन प्रस्ताव गर्नुभयो । पार्टी उपसभापति पूर्णबहादुर खड्काले कार्यसम्पादन समिति बैठक सुरू गर्नासाथ महामन्त्री थापाले कार्यवाहक सभापति तोकेर नियमित वा विशेष महाधिवेशन गर्नुपर्ने कुरा राख्नुभयो । थापाको यो प्रस्तावलाई कांग्र्रेसमा देउवा पक्षका नेताहरुले अस्वीकार गरेपछि तत्काल कसैलाई पनि कार्यवाहक सभापति नदिने र विशेष महाधिवेशन पनि नगर्ने निर्णय गरेको हो । बैठकले तत्काल कसैलाई कार्यवाहक सभापतिको जिम्मेवारी नदिने र विशेष महाधिवेशन पनि नगर्ने निर्णय गरेको सहमहामन्त्री महेन्द्र यादवले जानकारी दिनुभयो । जेनजी प्रदर्शनको क्रममा आन्दोलनकारीको कुटपिटबाट गम्भीर भएर उपचाररत सभापति शेरबहादुर देउवा स्वस्थ भएपछि सबै विषयमा कुराकानी गरिने बैठकले निर्णय गरेको छ । यी विषयमा सभापति शेरबहादुर देउवा स्वस्थ भएपछि केन्द्रीय समिति बैठक बोलाउने र त्यही बैठकमा छलफल गर्ने निर्णय भएको सहमहामन्त्री यादवले बताउनुभयो । बैठकले गत भदौ २३ र २४ गते भएको जेनजी आन्दोलनमा घुसपैठ भएको निष्कर्ष निकालेको छ । आन्दोलनको क्रममा घुसपैठ भएकाले अर्बौँ मूल्य बराबरको निजी तथा सार्वजनिक सम्पत्तिमा आगजनी गरेको जनाएको हो । बैठकले सार्वजनिक तथा निजी सम्पत्तिमा आगजनी गर्ने घटनाको गहिरो छानबिन गरी दोषीमाथि कारबाही गर्न माग गर्ने निर्णय पनि कांग्रेसले गरेको छ । त्यस्तै बैठकले केन्द्रीय समिति बैठक दशैं तिहारपछि बोलाउने निर्णय गरेको सहमहामन्त्री महेन्द्र यादवले जानकारी दिनुभयो ।",
  "fetched_at": "2025-09-19T12:46:11.931222Z",
  "id": "8da5a0f2b3c77c0c872b7605c5b73551d755121f8a76acf38516fca0d06a8aa5",
  "images": [],
  "lang": "ne",
  "published_at": "2025-09-19T12:15:01Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "जेनजी आन्दोलनपछि बसेको नेपाली कांग्रेस कार्यसम्पादन समिति बैठकमा महामन्त्री गगन थापा लगायत केही नेताले तत्काल कार्यवाहक सभापति तोक्न र विशेष महाधिवशेन बोलाउन प्रस्ताव गर्नुभयो । पार्टी उपसभापति पूर्णबहादुर खड्काले कार्यसम्पादन समिति बैठक सुरू गर्नासाथ महामन्त्री थापाले कार्यवाहक सभापति तोकेर नियमित वा विशेष महाधिवेशन गर्नुपर्ने कुरा राख्नुभयो । थापाको यो प्रस्तावलाई कांग्र्रेसमा देउवा पक्षका नेताहरुले अस्वीकार &#8230;",
  "tags": null,
  "title": "कार्यवाहक सभापति र विशेष महाधिवेशनको माग अस्वीकृत",
  "url": "https://www.nepaljapan.com/09/19/681671/",
  "version": 1
}