{
  "byline": "राजधानी संवाददाता",
  "canonical_hash": "c0a5cbff32cfaf4daa5fb9faa341874a7586f23d2d8c96c31828622a3e709deb",
  "content_html": "<img alt=\"\" class=\"attachment-full size-full wp-post-image\" height=\"512\" src=\"https://rajdhanidaily.com/wp-content/uploads/2025/09/Gopal-Hamal_Mayer-Dhangadhi-768x512-1.jpg\" style=\"float: left; margin: 0 15px 15px 0;\" width=\"768\" />\n<p>धनगढी । जेन्जी पुस्तालाई अपमानित महसुस गराउने हिसाब कुनै पनि व्यवहार नगर्न धनगढी नगर प्रमुख मेयर गोपाल हमालले आग्रह गरेका छन् । भदौ २३ र २४ गते भएको जेन्जी पुस्ताको आन्दोलनको विषयमा नकारात्मक टिप्पणी गरेर जेन्जी युवाहरूलाई तनाव दिने काम नगर्न नगर प्रमुख हमालले अनुरोध गरेका हुन् ।</p>\n\n\n\n<p>हमालले भनेका छन्, ’असल मनसायबाट जेन्जी युवाहरूले आन्दोलन गरेको तर युवाको आन्दोलनमा घुसपेट भएको सबैलाई अवगत नै छ । जसमा अहिले भिडियो र फोटोहरू सामाजिक सञ्जालमा आइरहेका छन् । त्यही भएर जेन्जी पुस्तालाई निरुत्साहित गर्ने कार्य नगर्न हुन अनुरोध गर्दछु ।’</p>\n\n\n\n<p>नगर प्रमुख हमालले अगाडि थपेका छन्, ‘जेन्जी पुस्ता यो देशको भविष्य हो । गहना हो र आत्मा हो । स्वदेशमै बसी काम गरी आफ्नो उज्जल भविष्य खोजी रहेको पुस्ता हो । जो राष्ट्र प्रथमको भावले काम गर्न चाहन्छन ।’</p>\n\n\n\n<p>युवाहरूले राज्य सत्ताको माग नगरेको उल्लेख गर्दै देशमा भ्रष्टाचारको अन्त्य भई देशलाई सदाचारमा डोर्याउन युवाहरूले आवाज उठाएको नगर प्रमुख हमालले बताएका छन् ।</p>\n\n\n\n<p>हिजो आज विभिन्न स्थानमा जेन्जी पुस्तालाई निरूत्साहित र आत्मग्लानी महसुस गराइ मनोवल घटाउने कार्य भइरहेकाले उक्त कार्य रोक्नुपर्ने हमालले बताएका छन् । बेदकोट नगरपालिका–४ बस्ने २४ वर्षीय नरेश धानुकले सामाजिक अत्याचार सहन गर्न नसकेर आत्महत्या गर्न बाध्य हुनुपरेको घटना सार्वजनिक भएको भन्दै युवाहरूको अपमान नगर्न नगर प्रमुख हमालले सम्पूर्णमा आग्रह गरेका छन् ।</p>\n\n\n\n<p>नगर प्रमुख हमालले युवाहरूलाई आत्महत्या गर्न निरुत्साहित गरिनु दुःखद भएको बताएका छन् । २०७९ माघ १० गते संघीय संसद भवन अगाडि ईलामका ३७ वर्षीय व्यवसायी प्रेम आचार्यले आत्मदाह गरेको स्मरण गर्दै प्रत्यक्ष र परोक्ष रुपमा युवाहरूलाई पीडा र अपमानित हुने व्यवहार गर्न नहुने बताएका छन् । हमालले जेन्जी पुस्तालाई निरुत्साहित गर्ने काम नगरी उनीहरूको ऊर्जालाई यो राष्ट्र निर्माणमा सदुपयोग गर्नुपर्ने बताएका छन् ।</p>\n<p>The post <a href=\"https://rajdhanidaily.com/id/121832/\" rel=\"nofollow\">जेन्जी पुस्तालाई अपमानित महसुस हुने व्यवहार नगर्न नगर प्रमुख हमालको आग्रह</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "धनगढी । जेन्जी पुस्तालाई अपमानित महसुस गराउने हिसाब कुनै पनि व्यवहार नगर्न धनगढी नगर प्रमुख मेयर गोपाल हमालले आग्रह गरेका छन् । भदौ २३ र २४ गते भएको जेन्जी पुस्ताको आन्दोलनको विषयमा नकारात्मक टिप्पणी गरेर जेन्जी युवाहरूलाई तनाव दिने काम नगर्न नगर प्रमुख हमालले अनुरोध गरेका हुन् । हमालले भनेका छन्, ’असल मनसायबाट जेन्जी युवाहरूले आन्दोलन गरेको तर युवाको आन्दोलनमा घुसपेट भएको सबैलाई अवगत नै छ । जसमा अहिले भिडियो र फोटोहरू सामाजिक सञ्जालमा आइरहेका छन् । त्यही भएर जेन्जी पुस्तालाई निरुत्साहित गर्ने कार्य नगर्न हुन अनुरोध गर्दछु ।’ नगर प्रमुख हमालले अगाडि थपेका छन्, ‘जेन्जी पुस्ता यो देशको भविष्य हो । गहना हो र आत्मा हो । स्वदेशमै बसी काम गरी आफ्नो उज्जल भविष्य खोजी रहेको पुस्ता हो । जो राष्ट्र प्रथमको भावले काम गर्न चाहन्छन ।’ युवाहरूले राज्य सत्ताको माग नगरेको उल्लेख गर्दै देशमा भ्रष्टाचारको अन्त्य भई देशलाई सदाचारमा डोर्याउन युवाहरूले आवाज उठाएको नगर प्रमुख हमालले बताएका छन् । हिजो आज विभिन्न स्थानमा जेन्जी पुस्तालाई निरूत्साहित र आत्मग्लानी महसुस गराइ मनोवल घटाउने कार्य भइरहेकाले उक्त कार्य रोक्नुपर्ने हमालले बताएका छन् । बेदकोट नगरपालिका–४ बस्ने २४ वर्षीय नरेश धानुकले सामाजिक अत्याचार सहन गर्न नसकेर आत्महत्या गर्न बाध्य हुनुपरेको घटना सार्वजनिक भएको भन्दै युवाहरूको अपमान नगर्न नगर प्रमुख हमालले सम्पूर्णमा आग्रह गरेका छन् । नगर प्रमुख हमालले युवाहरूलाई आत्महत्या गर्न निरुत्साहित गरिनु दुःखद भएको बताएका छन् । २०७९ माघ १० गते संघीय संसद भवन अगाडि ईलामका ३७ वर्षीय व्यवसायी प्रेम आचार्यले आत्मदाह गरेको स्मरण गर्दै प्रत्यक्ष र परोक्ष रुपमा युवाहरूलाई पीडा र अपमानित हुने व्यवहार गर्न नहुने बताएका छन् । हमालले जेन्जी पुस्तालाई निरुत्साहित गर्ने काम नगरी उनीहरूको ऊर्जालाई यो राष्ट्र निर्माणमा सदुपयोग गर्नुपर्ने बताएका छन् । The post जेन्जी पुस्तालाई अपमानित महसुस हुने व्यवहार नगर्न नगर प्रमुख हमालको आग्रह appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-14T23:52:24.110013Z",
  "id": "39ce54cf86b3a2d031e7f994fb70a6bf20577d082c9a6d6fd049a987110331b4",
  "images": [
    "https://rajdhanidaily.com/wp-content/uploads/2025/09/Gopal-Hamal_Mayer-Dhangadhi-768x512-1.jpg"
  ],
  "lang": "ne",
  "published_at": "2025-09-14T23:40:20Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"512\" src=\"https://rajdhanidaily.com/wp-content/uploads/2025/09/Gopal-Hamal_Mayer-Dhangadhi-768x512-1.jpg\" style=\"float: left; margin: 0 15px 15px 0;\" width=\"768\" />धनगढी । जेन्जी पुस्तालाई अपमानित महसुस गराउने हिसाब कुनै पनि व्यवहार नगर्न धनगढी नगर प्रमुख मेयर गोपाल हमालले आग्रह गरेका छन् । भदौ २३ र २४ गते भएको जेन्जी पुस्ताको आन्दोलनको विषयमा नकारात्मक टिप्पणी गरेर जेन्जी युवाहरूलाई तनाव दिने काम नगर्न नगर प्रमुख हमालले अनुरोध गरेका हुन् । हमालले भनेका छन्, ’असल मनसायबाट जेन्जी युवाहरूले [&#8230;]</p>\n<p>The post <a href=\"https://rajdhanidaily.com/id/121832/\" rel=\"nofollow\">जेन्जी पुस्तालाई अपमानित महसुस हुने व्यवहार नगर्न नगर प्रमुख हमालको आग्रह</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "जेन्जी पुस्तालाई अपमानित महसुस हुने व्यवहार नगर्न नगर प्रमुख हमालको आग्रह",
  "url": "https://rajdhanidaily.com/id/121832/",
  "version": 1
}