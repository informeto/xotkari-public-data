{
  "byline": "न्युज अफ नेपाल",
  "canonical_hash": "08bd2100e32d4aeada8d923454c9fd6192f8eb490bbf68db0c91910b7ccd3007",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/juventus-150x150.webp\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं।</strong></p>\n\n\n\n<p>यस सिजनको यूईएफए च्याम्पियन्स लिग मंगलबारदेखि शुरु भयो । पहिलो दिन ६ खेल हुँदा युभेन्टस र वोरुसिया डर्टमन्डबीचको खेल सबैभन्दा रोमाञ्चक बन्न पुगेको थियो । अन्तिममा सम्म पनि रोचकता बनेको यो खेल ४–४ बराबरीमा टुंगिएको थियो ।</p>\n\n\n\n<p>जर्मन क्लब डर्टमन्डले घरेलु मैदान एलियान्ज रंगशालामा ४–२ को अग्रता लिँदैं आराम जित लिने संकेत गरेको थियो । जित निकाल्न केही मिनेटले मात्रै टाढा थियो । तर, इन्जुरी समयमा दुई गोल गरेर इटालियन क्लब युभेन्टसले घरेलु टोलीलाई स्तब्ध बनाइदिएको थियो ।</p>\n\n\n\n<p>सर्बियाली खेलाडी दुसान भलाहोभिचले ९४ औं मिनेटमा गोल गरेर गोलअन्तर ४–३ मा खुम्च्याएका थिए । यसको दुई मिनेटपछि दुसानको क्रसमा इंग्लिस खेलाडी लोएड केलीले गोल गरे । योसँगैं तीन अंक गुमाइसकेको युभेन्टसले एक अंक जोड्न सफल भएको थियो ।</p>\n\n\n\n<p>सेन्टर ब्याक केली यसै सिजनमा न्युक्यासलबाट युभेन्टसमा आबद्ध भएका हुन् । ८६ औं मिनेटमा उनले पेनाल्टी बक्समा हातले बल छोएपछि डर्टमन्डले पेनाल्टीमा गोल गरेको थियो । जुन, गोलले डर्टमन्डले डबल अग्रता (४–२) लिन सफल भएको थियो । तर, अन्तमा यो गल्तीलाई बिर्सने गरी टोलीको उद्धार गरे ।<br />यो खेलमा सबै गोल दोस्रो हाफमा भएको थियो । खेल ५१ औं मिनेटसम्म गोलरहित बराबरीमा थियो । जब, ५२ औं मिनेटमा डर्टमन्डका करिम एडेयमीले गोल गरे, त्यसपछि लगातार गोल हुन थालेको थियो ।</p>\n\n\n\n<p>यो रोमाञ्चमा युभेन्टसका मेनेजर इगोर टुडोरले बताए–दोस्रो हाफमा आठ गोल हुन्छ भने कसरी प्रतिक्रिया जनाऊँ? मलाई भन्नुस् । यसको बयान गर्न गाह«ो छ । फुटबलमा कहिल्यै सकिएको हुँदैन । कतिबेला गोल हुन्छ भन्नै सकिँदैन ।<br />यस्तै, डर्टमन्डका स्पोर्टिङ डाइरेक्टर सेबास्टियन केहलले भने–दुबै टोलीले दोस्रो हाफमा अद्भुत प्रदर्शन गरे । यो दर्शकका लागि असाधारण खेल बनेको थियो । समग्रमा म टोलीको प्रदर्शनसँग सन्तुष्ट छुँ ।</p>\n\n\n\n<p><strong>दोस्रो हाफमा के भयो ?</strong></p>\n\n\n\n<p>करिम एडेयमीले डर्टमन्डले पहिलो गोल गरे । यो गोलसँगैं डर्टमन्डले ५२ औं मिनेटमा १–० को अग्रता लियो । तर, ११ मिनेटपछि डर्टमन्डको अग्रतालाई युभेन्टसका केनान यिल्डीजले खारेज गरिदिएका थिए । दुई मिनेटपछि ६५ औं मिनेटमा फेलिक्स एन्मेकाको गोलमार्फत् डर्टमन्डले खेलमा पुनः अग्रता लियो । फेरि दुई मिनेटपछि दुसानले गोल गर्दै युृभेन्टसलाई डर्टमन्डसँग २–२ बराबरीमा पु¥याए ।</p>\n\n\n\n<p>दुई पटक डर्टमन्डले अग्रता लिएर पनि बराबरीमा पुग्नु परेको थियो । यान कोउटोले ७४ औं मिनेटमा गोल गर्दै फेरि एकपटक डर्टमन्ड अगाडि रह्यो । यसपछि ८६ औं मिनेटमा केलीले पेनाल्टी बक्समा ह्यान्ड गरेपछि डर्टमन्डलाई पेनाल्टी हान्ने मौका प्राप्त भयो । जसमा, रामी बेन्सेबाइनीले गोल गरेका थिए ।</p>\n\n\n\n<p><strong>डेब्यु खेलमै जित</strong><br />९० वर्षमा पहिलो पटक बेल्जियन प्रो लिग जितेको टोली युनियन सेन्ट गिलोइसले च्याम्पियन्स लिगअन्तर्गत् डेब्यु खेलमै जित निकाल्यो । युनियन सेन्टले डच टोली पीएसभी इन्डहोभेनलाई ३–१ ले हराएको थियो । यो युनियन सेन्टको ऐतिहासिक जित बनेको छ । यस्तै, पोर्चुृगिज टोली बेन्फिका अजैरबैजानको काराबागसँग ३–२ ले पराजित भयो ।</p>\n\n\n\n<p>अन्य नतिजामा च्याम्पियन्स लिगको सर्वाधिक सफल टोली रियल मेड्रिडले १० खेलाडीमा सीमित भए पनि सुखद सुरुआत ग¥यो । स्पेनी महारथीले ओलम्पिक मार्सेलीलाई २–१ ले हराएको थियो । जसमा, दुबै गोल केलियन एम्बाप्पेले गरेका थिए ।<br />तर, अर्को दुई स्पेनी क्लबहरू एथ्लेटिक क्लब र भियारियल भने क्रमशः आर्सेनल र टोटनहामसँग पराजित भए । यी दुबै विजेता टोलीहरू इंग्लिस प्रिमियर लिगका हुन् ।</p>",
  "content_text": "काठमाडौं। यस सिजनको यूईएफए च्याम्पियन्स लिग मंगलबारदेखि शुरु भयो । पहिलो दिन ६ खेल हुँदा युभेन्टस र वोरुसिया डर्टमन्डबीचको खेल सबैभन्दा रोमाञ्चक बन्न पुगेको थियो । अन्तिममा सम्म पनि रोचकता बनेको यो खेल ४–४ बराबरीमा टुंगिएको थियो । जर्मन क्लब डर्टमन्डले घरेलु मैदान एलियान्ज रंगशालामा ४–२ को अग्रता लिँदैं आराम जित लिने संकेत गरेको थियो । जित निकाल्न केही मिनेटले मात्रै टाढा थियो । तर, इन्जुरी समयमा दुई गोल गरेर इटालियन क्लब युभेन्टसले घरेलु टोलीलाई स्तब्ध बनाइदिएको थियो । सर्बियाली खेलाडी दुसान भलाहोभिचले ९४ औं मिनेटमा गोल गरेर गोलअन्तर ४–३ मा खुम्च्याएका थिए । यसको दुई मिनेटपछि दुसानको क्रसमा इंग्लिस खेलाडी लोएड केलीले गोल गरे । योसँगैं तीन अंक गुमाइसकेको युभेन्टसले एक अंक जोड्न सफल भएको थियो । सेन्टर ब्याक केली यसै सिजनमा न्युक्यासलबाट युभेन्टसमा आबद्ध भएका हुन् । ८६ औं मिनेटमा उनले पेनाल्टी बक्समा हातले बल छोएपछि डर्टमन्डले पेनाल्टीमा गोल गरेको थियो । जुन, गोलले डर्टमन्डले डबल अग्रता (४–२) लिन सफल भएको थियो । तर, अन्तमा यो गल्तीलाई बिर्सने गरी टोलीको उद्धार गरे । यो खेलमा सबै गोल दोस्रो हाफमा भएको थियो । खेल ५१ औं मिनेटसम्म गोलरहित बराबरीमा थियो । जब, ५२ औं मिनेटमा डर्टमन्डका करिम एडेयमीले गोल गरे, त्यसपछि लगातार गोल हुन थालेको थियो । यो रोमाञ्चमा युभेन्टसका मेनेजर इगोर टुडोरले बताए–दोस्रो हाफमा आठ गोल हुन्छ भने कसरी प्रतिक्रिया जनाऊँ? मलाई भन्नुस् । यसको बयान गर्न गाह«ो छ । फुटबलमा कहिल्यै सकिएको हुँदैन । कतिबेला गोल हुन्छ भन्नै सकिँदैन । यस्तै, डर्टमन्डका स्पोर्टिङ डाइरेक्टर सेबास्टियन केहलले भने–दुबै टोलीले दोस्रो हाफमा अद्भुत प्रदर्शन गरे । यो दर्शकका लागि असाधारण खेल बनेको थियो । समग्रमा म टोलीको प्रदर्शनसँग सन्तुष्ट छुँ । दोस्रो हाफमा के भयो ? करिम एडेयमीले डर्टमन्डले पहिलो गोल गरे । यो गोलसँगैं डर्टमन्डले ५२ औं मिनेटमा १–० को अग्रता लियो । तर, ११ मिनेटपछि डर्टमन्डको अग्रतालाई युभेन्टसका केनान यिल्डीजले खारेज गरिदिएका थिए । दुई मिनेटपछि ६५ औं मिनेटमा फेलिक्स एन्मेकाको गोलमार्फत् डर्टमन्डले खेलमा पुनः अग्रता लियो । फेरि दुई मिनेटपछि दुसानले गोल गर्दै युृभेन्टसलाई डर्टमन्डसँग २–२ बराबरीमा पु¥याए । दुई पटक डर्टमन्डले अग्रता लिएर पनि बराबरीमा पुग्नु परेको थियो । यान कोउटोले ७४ औं मिनेटमा गोल गर्दै फेरि एकपटक डर्टमन्ड अगाडि रह्यो । यसपछि ८६ औं मिनेटमा केलीले पेनाल्टी बक्समा ह्यान्ड गरेपछि डर्टमन्डलाई पेनाल्टी हान्ने मौका प्राप्त भयो । जसमा, रामी बेन्सेबाइनीले गोल गरेका थिए । डेब्यु खेलमै जित ९० वर्षमा पहिलो पटक बेल्जियन प्रो लिग जितेको टोली युनियन सेन्ट गिलोइसले च्याम्पियन्स लिगअन्तर्गत् डेब्यु खेलमै जित निकाल्यो । युनियन सेन्टले डच टोली पीएसभी इन्डहोभेनलाई ३–१ ले हराएको थियो । यो युनियन सेन्टको ऐतिहासिक जित बनेको छ । यस्तै, पोर्चुृगिज टोली बेन्फिका अजैरबैजानको काराबागसँग ३–२ ले पराजित भयो । अन्य नतिजामा च्याम्पियन्स लिगको सर्वाधिक सफल टोली रियल मेड्रिडले १० खेलाडीमा सीमित भए पनि सुखद सुरुआत ग¥यो । स्पेनी महारथीले ओलम्पिक मार्सेलीलाई २–१ ले हराएको थियो । जसमा, दुबै गोल केलियन एम्बाप्पेले गरेका थिए । तर, अर्को दुई स्पेनी क्लबहरू एथ्लेटिक क्लब र भियारियल भने क्रमशः आर्सेनल र टोटनहामसँग पराजित भए । यी दुबै विजेता टोलीहरू इंग्लिस प्रिमियर लिगका हुन् ।",
  "fetched_at": "2025-09-17T16:28:20.570064Z",
  "id": "b8d819f3d43e65b2ccb58a636939807af1351c3b15827ee61b5ba99dc83bd8af",
  "images": [
    "https://newsofnepal.com/wp-content/uploads/2025/09/juventus-150x150.webp"
  ],
  "lang": "ne",
  "published_at": "2025-09-17T16:18:36Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/juventus-150x150.webp\" style=\"display: block; margin-bottom: 5px; clear: both;\" width=\"150\" />काठमाडौं। यस सिजनको यूईएफए च्याम्पियन्स लिग मंगलबारदेखि शुरु भयो । पहिलो दिन ६ खेल हुँदा युभेन्टस र वोरुसिया डर्टमन्डबीचको खेल सबैभन्दा रोमाञ्चक बन्न पुगेको थियो । अन्तिममा सम्म पनि रोचकता बनेको यो खेल ४–४ बराबरीमा टुंगिएको थियो । जर्मन क्लब डर्टमन्डले घरेलु मैदान एलियान्ज रंगशालामा ४–२ को अग्रता लिँदैं आराम जित लिने संकेत गरेको थियो [&#8230;]",
  "tags": null,
  "title": "डर्टमन्डविरुद्ध युभेन्टस: पहिलो दिनको रोमाञ्चक खेल",
  "url": "https://newsofnepal.com/2025/09/17/731844/",
  "version": 1
}