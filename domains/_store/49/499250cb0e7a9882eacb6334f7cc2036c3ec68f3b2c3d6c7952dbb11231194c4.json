{
  "byline": "नेपालन्युज",
  "canonical_hash": "f805c3a2f2c4c2c3de4af407dc6fb8f7831bb8433f080fb716fb9a47aa3e65c1",
  "content_html": "<p><strong>काठमाडौं।</strong> निर्वाचन आयोगले आगामी कात्तिक १७ मा हुने भनेको रूपन्देही क्षेत्र नम्बर ३ को प्रतिनिधिसभा उपनिर्वाचन रद्द गरेको छ। राष्ट्रपति रामचन्द्र पौडेलले फागुन २१ गते प्रतिनिधिसभा निर्वाचनको नयाँ मिति तोकेकाले रूपन्देही-३ को बाँकी कार्यक्रम रद्द गरिएको आयोगले जनाएको छ। </p>\n\n\n\n<p>आयोगका प्रवक्ता नारायणप्रसाद भट्टराईले &#8216;राष्ट्रपति रामचन्द्र पौडेलज्यूबाट प्रतिनिधिसभाको विघटन गरी मिति २०८२/११/२१ बिहीबारका दिन नयाँ प्रतिनिधिसभाको निर्वाचन गर्ने गरी मिति तोकिएकोले रूपन्देही जिल्ला, प्रतिनिधि सभा सदस्य निर्वाचन क्षेत्र नम्बर ३ को उपनिर्वाचन सम्बन्धी बाँकी सम्पूर्ण कार्यक्रमहरू रद्द गर्ने&#8217; निर्णय भएको जनाएका छन्। </p>\n\n\n\n<p>राप्रपाका सांसद दीपक बोहोराका निधन भएपछि रूपन्देही-३ मा कात्तिकको तेस्रो साता निर्वाचन हुने कार्यक्रम रहेको थियो। केही राजनीतिक दलहरूले त्यसका लागि उम्मेदवारसमेत छनोट गरेका थिए।</p>",
  "content_text": "काठमाडौं। निर्वाचन आयोगले आगामी कात्तिक १७ मा हुने भनेको रूपन्देही क्षेत्र नम्बर ३ को प्रतिनिधिसभा उपनिर्वाचन रद्द गरेको छ। राष्ट्रपति रामचन्द्र पौडेलले फागुन २१ गते प्रतिनिधिसभा निर्वाचनको नयाँ मिति तोकेकाले रूपन्देही-३ को बाँकी कार्यक्रम रद्द गरिएको आयोगले जनाएको छ। आयोगका प्रवक्ता नारायणप्रसाद भट्टराईले ‘राष्ट्रपति रामचन्द्र पौडेलज्यूबाट प्रतिनिधिसभाको विघटन गरी मिति २०८२/११/२१ बिहीबारका दिन नयाँ प्रतिनिधिसभाको निर्वाचन गर्ने गरी मिति तोकिएकोले रूपन्देही जिल्ला, प्रतिनिधि सभा सदस्य निर्वाचन क्षेत्र नम्बर ३ को उपनिर्वाचन सम्बन्धी बाँकी सम्पूर्ण कार्यक्रमहरू रद्द गर्ने’ निर्णय भएको जनाएका छन्। राप्रपाका सांसद दीपक बोहोराका निधन भएपछि रूपन्देही-३ मा कात्तिकको तेस्रो साता निर्वाचन हुने कार्यक्रम रहेको थियो। केही राजनीतिक दलहरूले त्यसका लागि उम्मेदवारसमेत छनोट गरेका थिए।",
  "fetched_at": "2025-09-15T12:48:17.847694Z",
  "id": "499250cb0e7a9882eacb6334f7cc2036c3ec68f3b2c3d6c7952dbb11231194c4",
  "images": [],
  "lang": "en",
  "published_at": "2025-09-15T11:55:28Z",
  "source": {
    "domain": "nepalnews.com",
    "id": "nepalnews",
    "name": "Nepalnews"
  },
  "summary": "काठमाडौं। निर्वाचन आयोगले आगामी कात्तिक १७ मा हुने भनेको रूपन्देही क्षेत्र नम्बर ३ को प्रतिनिधिसभा उपनिर्वाचन रद्द गरेको छ। राष्ट्रपति रामचन्द्र पौडेलले फागुन २१ गते प्रतिनिधिसभा निर्वाचनको नयाँ मिति तोकेकाले रूपन्देही-३ को बाँकी कार्यक्रम रद्द गरिएको आयोगले जनाएको छ। आयोगका प्रवक्ता नारायणप्रसाद भट्टराईले &#8216;राष्ट्रपति रामचन्द्र पौडेलज्यूबाट प्रतिनिधिसभाको विघटन गरी मिति २०८२/११/२१ बिहीबारका दिन नयाँ प्रतिनिधिसभाको [&#8230;]",
  "tags": null,
  "title": "रूपन्देही-३ को उपनिर्वाचन रद्द",
  "url": "https://nepalnews.com/2025/09/15/rupandehi-3-by-election-cancelled/",
  "version": 1
}