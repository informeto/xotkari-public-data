{
  "byline": "नागरिक",
  "canonical_hash": "a6f678e508fc9cc40ca6de7d2630ab765b144dde226b2b563f0a55658c4484b9",
  "content_html": "<p><img alt=\"\" src=\"https://images.nagariknewscdn.com/authors/1758185751_Om%20Prakash%20Aryal.png\" /></p><p>गृहमन्त्री ओमप्रकाश अर्यालले विदेशमा रहेका नेपालीलाई पनि समानुपाति प्रणालीअन्तर्गत मतदान गर्न पाउने व्यवस्था मिलाइने बताएका छन् ।  </p><p>आगामी निर्वाचनका विषयमा निर्वाचन आयोगमा भएको छलफलका क्रममा गृहमन्त्री अर्यालले विदेशमा रहेका नेपाली नागरिकलाई समानुपातिक प्रणालीअन्तर्गत मतदान गर्न दिने विषयमा सरकारको विशेष जोड रहेको दावी गरे ।  </p><p>उनले भने, ‘विदेशमा रहेका नेपालीले समानुपातिक निर्वाचन प्रणालीअन्तर्गत भए पनि मतदान गर्न पाउनुपर्ने माग अहिले धेरै ठूलो अपेक्षा बनेको छ । सर्वोच्च अदालतले समेत यस विषयमा आदेश दिइसकेको धेरै वर्ष भइसकेको छ । अब यसलाई सम्भव बनाउनैपर्छ । प्राविधिक कठिनाइ भएपनि जहाँबाट सकिन्छ। यो व्यवस्था लागू गर्न आवश्यक छ ।’</p><p>गृहमन्त्री अर्यालले आगामी निर्वाचनलाई समावेशी र सहभागीमूलक बनाउन सबै पक्षलाई समेट्ने प्रयास आवश्यक रहेको भन्दै निर्वाचन आयोगसँग सहकार्यमा रहन सरकार तयार रहेको बताए ।  </p><p>उनले पछिल्लो समयमा देखिएको विद्रोहले सरकारी तथा निजी सम्पत्तिमा गम्भीर क्षति पुर्‍याएको बताएका छन्  । जेन-जी युवा समूहद्वारा सञ्चालित आन्दोलन सफल भएको उल्लेख गर्दै गृहमन्त्री अर्यालले त्यस विद्रोहको क्रममा निर्वाचन आयोगका केही कार्यालय समेत क्षतिग्रस्त भएको पनि बताए ।</p><p>उनले भने, ‘अहिले जुन खालको विद्रोह भयो, त्यसको क्रममा सरकारी कार्यालयहरूमा क्षति पुगेको छ । निजी क्षेत्रहरूमा पनि सम्पत्तिहरू नष्ट गरिएको छ । निर्वाचन आयोगका केही कार्यालय पनि क्षतिग्रस्त भएका छन् । नेपाल सरकारले ती कार्यालयहरू पुनः सञ्चालनमा ल्याउने कार्य गरिरहेको छ ।’</p><p> </p>",
  "content_text": "गृहमन्त्री ओमप्रकाश अर्यालले विदेशमा रहेका नेपालीलाई पनि समानुपाति प्रणालीअन्तर्गत मतदान गर्न पाउने व्यवस्था मिलाइने बताएका छन् । आगामी निर्वाचनका विषयमा निर्वाचन आयोगमा भएको छलफलका क्रममा गृहमन्त्री अर्यालले विदेशमा रहेका नेपाली नागरिकलाई समानुपातिक प्रणालीअन्तर्गत मतदान गर्न दिने विषयमा सरकारको विशेष जोड रहेको दावी गरे । उनले भने, ‘विदेशमा रहेका नेपालीले समानुपातिक निर्वाचन प्रणालीअन्तर्गत भए पनि मतदान गर्न पाउनुपर्ने माग अहिले धेरै ठूलो अपेक्षा बनेको छ । सर्वोच्च अदालतले समेत यस विषयमा आदेश दिइसकेको धेरै वर्ष भइसकेको छ । अब यसलाई सम्भव बनाउनैपर्छ । प्राविधिक कठिनाइ भएपनि जहाँबाट सकिन्छ। यो व्यवस्था लागू गर्न आवश्यक छ ।’ गृहमन्त्री अर्यालले आगामी निर्वाचनलाई समावेशी र सहभागीमूलक बनाउन सबै पक्षलाई समेट्ने प्रयास आवश्यक रहेको भन्दै निर्वाचन आयोगसँग सहकार्यमा रहन सरकार तयार रहेको बताए । उनले पछिल्लो समयमा देखिएको विद्रोहले सरकारी तथा निजी सम्पत्तिमा गम्भीर क्षति पुर्‍याएको बताएका छन् । जेन-जी युवा समूहद्वारा सञ्चालित आन्दोलन सफल भएको उल्लेख गर्दै गृहमन्त्री अर्यालले त्यस विद्रोहको क्रममा निर्वाचन आयोगका केही कार्यालय समेत क्षतिग्रस्त भएको पनि बताए । उनले भने, ‘अहिले जुन खालको विद्रोह भयो, त्यसको क्रममा सरकारी कार्यालयहरूमा क्षति पुगेको छ । निजी क्षेत्रहरूमा पनि सम्पत्तिहरू नष्ट गरिएको छ । निर्वाचन आयोगका केही कार्यालय पनि क्षतिग्रस्त भएका छन् । नेपाल सरकारले ती कार्यालयहरू पुनः सञ्चालनमा ल्याउने कार्य गरिरहेको छ ।’",
  "fetched_at": "2025-09-18T09:23:44.801785Z",
  "id": "f763e60a4685ac997b88c93bab5d6d2c2f9b212dd180f60fe20ca637bff870e6",
  "images": [
    "https://images.nagariknewscdn.com/authors/1758185751_Om%20Prakash%20Aryal.png"
  ],
  "lang": "ne",
  "published_at": "2025-09-18T08:56:17Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "आगामी निर्वाचनका विषयमा निर्वाचन आयोगमा भएको छलफलका क्रममा गृहमन्त्री अर्यालले विदेशमा रहेका नेपाली नागरिकलाई समानुपातिक प्रणालीअन्तर्गत मतदान गर्न दिने विषयमा सरकारको विशेष जोड रहेको दावी गरे ।...",
  "tags": null,
  "title": "विदेशमा भएका नेपालीलाई भोट हाल्न पाउने व्यवस्था मिलाउन पर्छ: गृहमन्त्री",
  "url": "https://nagariknews.nagariknetwork.com/politics/arrangements-must-be-made-to-allow-nepalis-abroad-to-vote-home-minister-32-15.html",
  "version": 1
}