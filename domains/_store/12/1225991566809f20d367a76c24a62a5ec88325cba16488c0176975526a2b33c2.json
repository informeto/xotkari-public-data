{
  "byline": "नेपालन्युज",
  "canonical_hash": "655110488416b1cb022480ef0afac27c5dc6b6a91ed50c5e1b383c88cd98c01e",
  "content_html": "<p><strong>काठमाडौं।</strong> गत हप्तादेखि निरन्तर परेको भारी वर्षाले बोर्नियो टापुको सबाह राज्यमा भूस्खलन हुँदा कम्तीमा १२ जनाको मृत्यु भएको समाचार मङ्गलबार सार्वजनिक भएको छ ।</p>\n\n\n\n<p>हालैका बाढीका कारण राजधानी कोटा किनाबालु वरपरका तल्लो क्षेत्रमा बसोबास गर्ने दुई हजारभन्दा बढी व्यक्तिलाई सुरक्षित स्थानमा सारिएको उद्धार अधिकारीहरूले जनाएका छन् ।</p>\n\n\n\n<p>सबैभन्दा भीषण घटना सोमबार भयो । सोमबार राजधानीको बाहिरी क्षेत्रमा रहेको अनौपचारिक बस्तीमा भग्नावशेष ठोक्किँदा चार बालबालिका सहित आठ जनाको ज्यान गएको न्यु स्ट्रेट्स टाइम्सले उल्लेख गरेको छ ।</p>\n\n\n\n<p>सोही दिन कोटा किनाबालुबाट करिब एक सय किलोमिटर पूर्वमा रहेको गानामा अर्को भूस्खलन हुँदा १० वर्षीया बालिकासहित तीन जनाको मृत्यु भयो । गत हप्तामा पेनामपाङमा ९७ वर्षीय वृद्धलाई माटोले गाडेको घटनामा ज्यान गएको थियो ।</p>\n\n\n\n<p>लगातार १० दिनदेखि परेको वर्षाले सबाहका तल्लो क्षेत्रमा बाढी ल्याउनुका साथै भूस्खलन, घर र पूर्वाधारमा ठूलो क्षति पु¥याएको छ । मलेसियाको सबैभन्दा गरिब राज्य मानिने सबाह विशेषगरी नोभेम्बरदेखि मार्चको मनसुनमा नियमित रूपमा बाढीको जोखिममा पर्ने गर्छ ।</p>\n\n\n\n<p>मलेसियाका उपप्रधानमन्त्री अहमद जहिद अमिदीले सोमबार राति खोजी तथा उद्धार कार्यमा सहयोग गर्न दक्षिणपूर्वी एसियाली देशका विभिन्न प्रतिक्रिया एजेन्सीहरूलाई परिचालन गरेका गरेका छन् । सबाह सरकारले विपत्तिका कारण यस वर्षको मलेसिया दिवस समारोह पनि रद्द गरेको छ ।</p>\n\n\n\n<p>वर्षा केही कम भए पनि थप वर्षाले अवस्था फेरि बिग्रन सक्ने चिन्ता स्थानीय बासिन्दाले व्यक्त गरेका छन् । “घरमा बाढी र माटोको सामना गर्नुपर्दा हामी शान्त रहन प्रयास गरिरहेका छौँ”, ४४ वर्षीय ओलिभर गोलिङ्गाईले द स्टार दैनिकलाई भन्नुभयो, “मसँग कुनै पनि मलेसिया दिवस समारोहबारे सोच्ने समय छैन । अहिले ध्यान त केवल बाढीसँग जुध्न र घर वरिपरि थुप्रिएको माटो सफा गर्नमै छ ।” </p>",
  "content_text": "काठमाडौं। गत हप्तादेखि निरन्तर परेको भारी वर्षाले बोर्नियो टापुको सबाह राज्यमा भूस्खलन हुँदा कम्तीमा १२ जनाको मृत्यु भएको समाचार मङ्गलबार सार्वजनिक भएको छ । हालैका बाढीका कारण राजधानी कोटा किनाबालु वरपरका तल्लो क्षेत्रमा बसोबास गर्ने दुई हजारभन्दा बढी व्यक्तिलाई सुरक्षित स्थानमा सारिएको उद्धार अधिकारीहरूले जनाएका छन् । सबैभन्दा भीषण घटना सोमबार भयो । सोमबार राजधानीको बाहिरी क्षेत्रमा रहेको अनौपचारिक बस्तीमा भग्नावशेष ठोक्किँदा चार बालबालिका सहित आठ जनाको ज्यान गएको न्यु स्ट्रेट्स टाइम्सले उल्लेख गरेको छ । सोही दिन कोटा किनाबालुबाट करिब एक सय किलोमिटर पूर्वमा रहेको गानामा अर्को भूस्खलन हुँदा १० वर्षीया बालिकासहित तीन जनाको मृत्यु भयो । गत हप्तामा पेनामपाङमा ९७ वर्षीय वृद्धलाई माटोले गाडेको घटनामा ज्यान गएको थियो । लगातार १० दिनदेखि परेको वर्षाले सबाहका तल्लो क्षेत्रमा बाढी ल्याउनुका साथै भूस्खलन, घर र पूर्वाधारमा ठूलो क्षति पु¥याएको छ । मलेसियाको सबैभन्दा गरिब राज्य मानिने सबाह विशेषगरी नोभेम्बरदेखि मार्चको मनसुनमा नियमित रूपमा बाढीको जोखिममा पर्ने गर्छ । मलेसियाका उपप्रधानमन्त्री अहमद जहिद अमिदीले सोमबार राति खोजी तथा उद्धार कार्यमा सहयोग गर्न दक्षिणपूर्वी एसियाली देशका विभिन्न प्रतिक्रिया एजेन्सीहरूलाई परिचालन गरेका गरेका छन् । सबाह सरकारले विपत्तिका कारण यस वर्षको मलेसिया दिवस समारोह पनि रद्द गरेको छ । वर्षा केही कम भए पनि थप वर्षाले अवस्था फेरि बिग्रन सक्ने चिन्ता स्थानीय बासिन्दाले व्यक्त गरेका छन् । “घरमा बाढी र माटोको सामना गर्नुपर्दा हामी शान्त रहन प्रयास गरिरहेका छौँ”, ४४ वर्षीय ओलिभर गोलिङ्गाईले द स्टार दैनिकलाई भन्नुभयो, “मसँग कुनै पनि मलेसिया दिवस समारोहबारे सोच्ने समय छैन । अहिले ध्यान त केवल बाढीसँग जुध्न र घर वरिपरि थुप्रिएको माटो सफा गर्नमै छ ।”",
  "fetched_at": "2025-09-16T12:47:23.494888Z",
  "id": "1225991566809f20d367a76c24a62a5ec88325cba16488c0176975526a2b33c2",
  "images": [],
  "lang": "en",
  "published_at": "2025-09-16T12:16:08Z",
  "source": {
    "domain": "nepalnews.com",
    "id": "nepalnews",
    "name": "Nepalnews"
  },
  "summary": "काठमाडौं। गत हप्तादेखि निरन्तर परेको भारी वर्षाले बोर्नियो टापुको सबाह राज्यमा भूस्खलन हुँदा कम्तीमा १२ जनाको मृत्यु भएको समाचार मङ्गलबार सार्वजनिक भएको छ । हालैका बाढीका कारण राजधानी कोटा किनाबालु वरपरका तल्लो क्षेत्रमा बसोबास गर्ने दुई हजारभन्दा बढी व्यक्तिलाई सुरक्षित स्थानमा सारिएको उद्धार अधिकारीहरूले जनाएका छन् । सबैभन्दा भीषण घटना सोमबार भयो । सोमबार राजधानीको [&#8230;]",
  "tags": null,
  "title": "पूर्वी मलेसियामा भीषण भूस्खलन, १२ को ज्यान गयो",
  "url": "https://nepalnews.com/2025/09/16/massive-landslide-in-east-malaysia-12-dead/",
  "version": 1
}