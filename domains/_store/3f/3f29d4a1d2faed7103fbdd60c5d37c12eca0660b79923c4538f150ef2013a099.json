{
  "byline": "राजधानी संवाददाता",
  "canonical_hash": "9c92557ed786d4af7809e69747218ecf2cdcdfb8d0cd0bbcb2b73f65309c6c04",
  "content_html": "<img alt=\"\" class=\"attachment-full size-full wp-post-image\" height=\"720\" src=\"https://rajdhanidaily.com/wp-content/uploads/2025/09/550169990_24963846049913027_2055256899601312307_n-1.jpg\" style=\"float: left; margin: 0 15px 15px 0;\" width=\"960\" />\n<p>सिन्धुली । नेकपा एमाले सिन्धुलीले जेनजीको आन्दोलनका क्रममा आन्दोलनकारीले आगजनी गरि जलाएको पार्टी कार्यालय भवन सिन्धुलीमाढीमा उभिएरै बैठक सम्पन्न गरेको छ । एमालेको कार्यालय र कार्यालयमा भएका सबै फर्निचर तथा सामग्रीहरु जलेपछि एमालेले शुक्रबार जिल्ला कमिटीको बैठक भग्नाशेष कार्यालयमै उभिएर सम्पन्न गरेको हो ।</p>\n\n\n\n<p>संविधान दिवसको अवसरमा आयोजित जिल्ला कमिटी सिन्धुलीको बैठक उभिएरै सम्पन्न गरिएको नेकपा एमाले सिन्धुलीका अध्यक्ष महेन्द्रदेव श्रेष्ठले बताएका छन ।</p>\n\n\n\n<p>आगजनीबाट अत्यधिक क्षति व्यहोरेको पार्टी कार्यालयको हलभित्र पार्टीको जिल्ला कमिटी बैठक गरि जेनजी आन्दोलनमा मृत्यु भएकाहरुप्रति श्रद्धाञ्जली व्यक्त गर्दै शोक प्रस्ताव समेत पारित गरिएको छ भने आन्दोलनका क्रममा घाईते भएकाहरुप्रति स्वास्थ्य लाभको कामना समेत गरिएको छ ।</p>\n\n\n\n<p>यस्तै एमालेले जेनजी आन्दोलनका क्रममा भएको सार्वजनिक तथा नीजि सम्पत्ति क्षतिप्रति दुःख व्यक्त गरेको छ । यस्तै जिल्लामा भएको क्षतिको विवरण संकलन गर्ने निर्णय समेत एमालेले गरेको छ । आन्दोलनका क्रममा भएको तोडफोड, आगजनी र लुटपाटको घटनाको छानविन गर्न एमालेले छानविन समिति समेत गठन गरेको छ ।</p>\n\n\n\n<p>यस्तै बैठकले तोडफोड र आगजनीमा संलग्नलाई कारवाहि गर्न सरकारसँग माग गर्ने निर्णय समेत गरेको छ । नेकपा एमाले सिन्धुलीका अध्यक्ष महेन्द्रदेव श्रेष्ठको अध्यक्षता तथा केन्द्रीय सदस्य गणेश कुमार पहाडीको प्रमुख आतिथ्यतामा बैठक सम्पन्न भएको हो ।</p>\n\n\n\n<p>बैठकमा सहभागि नेता, कार्यकर्ताहरुले संविधान दिवसको अवसरमा पार्टी कार्यालयमा नेपालको राष्ट्रिय झण्डा र पार्टीको झण्डा समेत फहराएका छन ।</p>\n<p>The post <a href=\"https://rajdhanidaily.com/id/122164/\" rel=\"nofollow\">आन्दोलनकारीले जलाएको भवनमा उभिएरै एमाले सिन्धुलीको बैठक</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "सिन्धुली । नेकपा एमाले सिन्धुलीले जेनजीको आन्दोलनका क्रममा आन्दोलनकारीले आगजनी गरि जलाएको पार्टी कार्यालय भवन सिन्धुलीमाढीमा उभिएरै बैठक सम्पन्न गरेको छ । एमालेको कार्यालय र कार्यालयमा भएका सबै फर्निचर तथा सामग्रीहरु जलेपछि एमालेले शुक्रबार जिल्ला कमिटीको बैठक भग्नाशेष कार्यालयमै उभिएर सम्पन्न गरेको हो । संविधान दिवसको अवसरमा आयोजित जिल्ला कमिटी सिन्धुलीको बैठक उभिएरै सम्पन्न गरिएको नेकपा एमाले सिन्धुलीका अध्यक्ष महेन्द्रदेव श्रेष्ठले बताएका छन । आगजनीबाट अत्यधिक क्षति व्यहोरेको पार्टी कार्यालयको हलभित्र पार्टीको जिल्ला कमिटी बैठक गरि जेनजी आन्दोलनमा मृत्यु भएकाहरुप्रति श्रद्धाञ्जली व्यक्त गर्दै शोक प्रस्ताव समेत पारित गरिएको छ भने आन्दोलनका क्रममा घाईते भएकाहरुप्रति स्वास्थ्य लाभको कामना समेत गरिएको छ । यस्तै एमालेले जेनजी आन्दोलनका क्रममा भएको सार्वजनिक तथा नीजि सम्पत्ति क्षतिप्रति दुःख व्यक्त गरेको छ । यस्तै जिल्लामा भएको क्षतिको विवरण संकलन गर्ने निर्णय समेत एमालेले गरेको छ । आन्दोलनका क्रममा भएको तोडफोड, आगजनी र लुटपाटको घटनाको छानविन गर्न एमालेले छानविन समिति समेत गठन गरेको छ । यस्तै बैठकले तोडफोड र आगजनीमा संलग्नलाई कारवाहि गर्न सरकारसँग माग गर्ने निर्णय समेत गरेको छ । नेकपा एमाले सिन्धुलीका अध्यक्ष महेन्द्रदेव श्रेष्ठको अध्यक्षता तथा केन्द्रीय सदस्य गणेश कुमार पहाडीको प्रमुख आतिथ्यतामा बैठक सम्पन्न भएको हो । बैठकमा सहभागि नेता, कार्यकर्ताहरुले संविधान दिवसको अवसरमा पार्टी कार्यालयमा नेपालको राष्ट्रिय झण्डा र पार्टीको झण्डा समेत फहराएका छन । The post आन्दोलनकारीले जलाएको भवनमा उभिएरै एमाले सिन्धुलीको बैठक appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-19T23:38:52.984919Z",
  "id": "3f29d4a1d2faed7103fbdd60c5d37c12eca0660b79923c4538f150ef2013a099",
  "images": [
    "https://rajdhanidaily.com/wp-content/uploads/2025/09/550169990_24963846049913027_2055256899601312307_n-1.jpg"
  ],
  "lang": "ne",
  "published_at": "2025-09-19T23:36:33Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"720\" src=\"https://rajdhanidaily.com/wp-content/uploads/2025/09/550169990_24963846049913027_2055256899601312307_n-1.jpg\" style=\"float: left; margin: 0 15px 15px 0;\" width=\"960\" />सिन्धुली । नेकपा एमाले सिन्धुलीले जेनजीको आन्दोलनका क्रममा आन्दोलनकारीले आगजनी गरि जलाएको पार्टी कार्यालय भवन सिन्धुलीमाढीमा उभिएरै बैठक सम्पन्न गरेको छ । एमालेको कार्यालय र कार्यालयमा भएका सबै फर्निचर तथा सामग्रीहरु जलेपछि एमालेले शुक्रबार जिल्ला कमिटीको बैठक भग्नाशेष कार्यालयमै उभिएर सम्पन्न गरेको हो । संविधान दिवसको अवसरमा आयोजित जिल्ला कमिटी सिन्धुलीको बैठक उभिएरै सम्पन्न गरिएको [&#8230;]</p>\n<p>The post <a href=\"https://rajdhanidaily.com/id/122164/\" rel=\"nofollow\">आन्दोलनकारीले जलाएको भवनमा उभिएरै एमाले सिन्धुलीको बैठक</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "आन्दोलनकारीले जलाएको भवनमा उभिएरै एमाले सिन्धुलीको बैठक",
  "url": "https://rajdhanidaily.com/id/122164/",
  "version": 1
}