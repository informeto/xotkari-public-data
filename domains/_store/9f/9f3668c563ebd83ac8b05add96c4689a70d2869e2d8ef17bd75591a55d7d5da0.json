{
  "byline": "भीम चापागाईं",
  "canonical_hash": "6d740d26fc04023ee371d43f2263ee47ad4794307458088dc4b15a9552d814f2",
  "content_html": "<p><img alt=\"\" src=\"https://images.nagariknewscdn.com/authors/1698064143_1660541490_jhalnath%20khanal.jpg\" /></p><p>पूर्वप्रधानमन्त्री झलनाथ खनालले देश जताततै खरानी भएकाले त्यही खरानीमाथि उभिएर सबैले नयाँ संकल्प गर्नुपर्ने बताएका छन् । उनले संविधानको मर्म र भावनालाई नै समातेर देश आमूल परिवर्तन गर्नतिर लाग्नुपर्ने बताए ।  </p><p>‘सबैले यो खरानीमाथि उभिएर अर्को संकल्प गर्नुपर्छ, देशलाई विध्वंशबाट नवनिर्माणमा लैजान यो संविधानका सकारात्मक पक्ष, मर्म र भावनालाई समातेर अघि बढ्नुपर्छ,’ नयाँ संविधान बनेको दशकपछि संविधान दिवसको पूर्वसन्ध्यामा उनले नागरिकन्युजसँग भने, ‘देशलाई आमूल परिवर्तनतर्फ र समाजवादको दिशामा अघि बढाउनुको विकल्प छैन । सबैले यही ढंगले सोच्नुको विकल्प पनि छैन ।’  </p><p>नयाँ संविधान बनेपछि दुई पटक आम निर्वाचन हुँदा असल नेतृत्व आउन नसकेको र कुनैपनि सरकारले संविधान कार्यान्वयन गर्न नसकेको उनले बताए ।  </p><p>‘म त यो संविधान अहिलेसम्म कार्यान्वयन नै हुन सकेको छैन भन्छु,’ उनले भने, ‘संविधानको भाग ३ र भाग ४ बनाउन जति मेहनत गरिएको थियो, त्यो कार्यान्वयन भएन, कतिपय नेतालाई त संविधानमा यस्तो छ भन्नेसम्म पनि थाहा छैन ।’ संविधानको भाग ३ मा मौलिक हक र कर्तव्य तथा भाग ४ मा राज्यका नीति निर्देशक सिद्धान्त, नीति तथा दायित्व उल्लेख छ ।  </p><p>संविधानको भाग ४ ले देशको भविष्यको खाका कोर्न खोजेको तर कुनै पक्ष लागु नभएको उनको भनाइ छ । ‘निकै मेहनत गरेर बनाइएको संविधान अहिले संकटपूर्ण अवस्थामा आइपुगेको छ,’ उनले भने, ‘तर, अब संविधानलाई ठीक ढंगले कार्यान्वयन गर्ने जिम्मा हाम्रो काँधमा छ ।’  </p><p>जेन-जीको आन्दोलनपछि देश संकटपूर्ण, उथलपुथल र त्रासदीपूर्ण रहेको उनको भनाइ छ । ‘जेन-जीको आन्दोलन सुरुमा राम्रै थियो । तानासाही सरकारले जुन बर्बरतापूर्ण दमन गर्‍यो, जेनजेडको नियन्त्रणमा आन्दोलन रहेन,’ उनले भने, ‘विध्वंशकारीहरू, लुटपाटकर्ताहरू, षडयन्त्रकारीहरू, मुलुक जलाएर सर्वनाश गर्न चाहने देशी-विदेशी तत्त्वले यो आन्दोलनको नेतृत्व कब्जा गर्न खोजे । मुलुकमा महाविनाश भयो ।’</p><p>जेन-जी आन्दोलनक्रममा खनालको डल्लुस्थित घरमा आगजनी गरिएको थियो । आगजनीमा परेर खनालपत्नी रविलक्ष्मी चित्रकार गम्भीर घाइते छिन् । उनको स्वास्थ्य सुधारोन्मुख छ । </p>",
  "content_text": "पूर्वप्रधानमन्त्री झलनाथ खनालले देश जताततै खरानी भएकाले त्यही खरानीमाथि उभिएर सबैले नयाँ संकल्प गर्नुपर्ने बताएका छन् । उनले संविधानको मर्म र भावनालाई नै समातेर देश आमूल परिवर्तन गर्नतिर लाग्नुपर्ने बताए । ‘सबैले यो खरानीमाथि उभिएर अर्को संकल्प गर्नुपर्छ, देशलाई विध्वंशबाट नवनिर्माणमा लैजान यो संविधानका सकारात्मक पक्ष, मर्म र भावनालाई समातेर अघि बढ्नुपर्छ,’ नयाँ संविधान बनेको दशकपछि संविधान दिवसको पूर्वसन्ध्यामा उनले नागरिकन्युजसँग भने, ‘देशलाई आमूल परिवर्तनतर्फ र समाजवादको दिशामा अघि बढाउनुको विकल्प छैन । सबैले यही ढंगले सोच्नुको विकल्प पनि छैन ।’ नयाँ संविधान बनेपछि दुई पटक आम निर्वाचन हुँदा असल नेतृत्व आउन नसकेको र कुनैपनि सरकारले संविधान कार्यान्वयन गर्न नसकेको उनले बताए । ‘म त यो संविधान अहिलेसम्म कार्यान्वयन नै हुन सकेको छैन भन्छु,’ उनले भने, ‘संविधानको भाग ३ र भाग ४ बनाउन जति मेहनत गरिएको थियो, त्यो कार्यान्वयन भएन, कतिपय नेतालाई त संविधानमा यस्तो छ भन्नेसम्म पनि थाहा छैन ।’ संविधानको भाग ३ मा मौलिक हक र कर्तव्य तथा भाग ४ मा राज्यका नीति निर्देशक सिद्धान्त, नीति तथा दायित्व उल्लेख छ । संविधानको भाग ४ ले देशको भविष्यको खाका कोर्न खोजेको तर कुनै पक्ष लागु नभएको उनको भनाइ छ । ‘निकै मेहनत गरेर बनाइएको संविधान अहिले संकटपूर्ण अवस्थामा आइपुगेको छ,’ उनले भने, ‘तर, अब संविधानलाई ठीक ढंगले कार्यान्वयन गर्ने जिम्मा हाम्रो काँधमा छ ।’ जेन-जीको आन्दोलनपछि देश संकटपूर्ण, उथलपुथल र त्रासदीपूर्ण रहेको उनको भनाइ छ । ‘जेन-जीको आन्दोलन सुरुमा राम्रै थियो । तानासाही सरकारले जुन बर्बरतापूर्ण दमन गर्‍यो, जेनजेडको नियन्त्रणमा आन्दोलन रहेन,’ उनले भने, ‘विध्वंशकारीहरू, लुटपाटकर्ताहरू, षडयन्त्रकारीहरू, मुलुक जलाएर सर्वनाश गर्न चाहने देशी-विदेशी तत्त्वले यो आन्दोलनको नेतृत्व कब्जा गर्न खोजे । मुलुकमा महाविनाश भयो ।’ जेन-जी आन्दोलनक्रममा खनालको डल्लुस्थित घरमा आगजनी गरिएको थियो । आगजनीमा परेर खनालपत्नी रविलक्ष्मी चित्रकार गम्भीर घाइते छिन् । उनको स्वास्थ्य सुधारोन्मुख छ ।",
  "fetched_at": "2025-09-18T14:43:16.663935Z",
  "id": "9f3668c563ebd83ac8b05add96c4689a70d2869e2d8ef17bd75591a55d7d5da0",
  "images": [
    "https://images.nagariknewscdn.com/authors/1698064143_1660541490_jhalnath%20khanal.jpg"
  ],
  "lang": "ne",
  "published_at": "2025-09-18T14:28:23Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "नयाँ संविधान बनेपछि दुई पटक आम निर्वाचन हुँदा असल नेतृत्व आउन नसकेको र कुनैपनि सरकारले संविधान कार्यान्वयन गर्न नसकेको उनले बताए ।...",
  "tags": null,
  "title": "खरानीमाथि उभिएर नयाँ संकल्प गर्नुपर्छः पूर्वप्रधानमन्त्री खनाल",
  "url": "https://nagariknews.nagariknetwork.com/politics/we-must-rise-from-the-ashes-and-make-a-new-resolution-former-prime-minister-khanal-65-23.html",
  "version": 1
}