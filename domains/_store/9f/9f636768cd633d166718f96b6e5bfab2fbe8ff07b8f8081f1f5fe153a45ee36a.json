{
  "byline": "न्युज अफ नेपाल",
  "canonical_hash": "fd5e1cad7d3e0c785de67b9707e27a514c6699f3fc386229423f80fffd257992",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/ANFA-1-150x150.jpeg\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौ ।</strong><br /></p>\n\n\n\n<p>अखिल नेपाल फुटबल संघ (एन्फा) ले यू–१६ लिग फुटबल प्रतियोगिता अर्को सूचना नआएसम्मका लागि स्थगित गरेको छ ।<br />संघले प्रतियोगितामा सहभागी क्लबहरूलाई पत्र पठाउँदै लिग स्थगित भएको जानकारी दिएको हो । एन्फाले यू–१६ लिगसहित पुसमा प्रस्तावित सहिद स्मारक ए डिभिजन लिगबारे मंगलबारका लागि तय गरेको बैठक पनि स्थगित गरेको छ । </p>\n\n\n\n<p>एन्फाका अनुसार प्राविधिक कारण देखाउँदै बैठकहरू अर्को सूचना नभएसम्मका लागि रोकिएको बताए ।<br />यसअघि जेनजी आन्दोलनकै क्रममा यू–१६ लिग स्थगित भएको थियो । लिग पुनः सञ्चालन गर्न केही समय आवश्यक पर्ने क्लब प्रतिनिधिहरूले बताएका थिए । उनीहरूले बैठक स्थगनसम्बन्धी आधिकारिक पत्र पनि माग गरेका थिए । जसअनुसार एन्फाले सोमबार यू–१६ लिगबारे पत्र पठाएको र मंगलबार ए डिभिजन लिग सम्बन्धी पत्र पठाउने प्रवक्ता सुरेश शाहले जानकारी दिए ।<br /></p>\n\n\n\n<p>यद्यपि एन्फाका प्रमुख कार्यकारी अधिकृत इन्द्रमान तुलाधर, सहायक महासचिव बद्री भट्टराई, केन्द्रीय सदस्यहरू पुरुषोत्तम थापा र विकासनारायण श्रेष्ठ तथा क्लबका प्रतिनिधिबीच अनौपचारिक छलफल भएको थियो । उक्त छलफलमा देशको पछिल्लो राजनीतिक अवस्था र प्रतियोगिताको अनिश्चितता बारे चर्चा भएको सहभागी एक क्लब अध्यक्षले बताए ।<br /></p>\n\n\n\n<p>अनौपचारिक छलफलमा क्लबहरूले स्थगन पत्रसँगै दशैंअघि पुराना बक्यौता भुक्तानी गर्न माग गरेका छन् । यसैबीच, पुसदेखि सुरु गर्ने तयारीमा रहेको ए डिभिजन लिग देशभरका १४ जिल्लामा सञ्चालन गर्ने प्रस्तावसहित एन्फाले क्लबहरूसँग छलफल अघि बढाएको थियो। तर, पछिल्लो राजनीतिक अस्थिरताको कारण मंगलवार गर्ने भनिएको बैठक स्थगित गर्नुपरेको प्रवक्ता शाहले बताए ।</p>",
  "content_text": "काठमाडौ । अखिल नेपाल फुटबल संघ (एन्फा) ले यू–१६ लिग फुटबल प्रतियोगिता अर्को सूचना नआएसम्मका लागि स्थगित गरेको छ । संघले प्रतियोगितामा सहभागी क्लबहरूलाई पत्र पठाउँदै लिग स्थगित भएको जानकारी दिएको हो । एन्फाले यू–१६ लिगसहित पुसमा प्रस्तावित सहिद स्मारक ए डिभिजन लिगबारे मंगलबारका लागि तय गरेको बैठक पनि स्थगित गरेको छ । एन्फाका अनुसार प्राविधिक कारण देखाउँदै बैठकहरू अर्को सूचना नभएसम्मका लागि रोकिएको बताए । यसअघि जेनजी आन्दोलनकै क्रममा यू–१६ लिग स्थगित भएको थियो । लिग पुनः सञ्चालन गर्न केही समय आवश्यक पर्ने क्लब प्रतिनिधिहरूले बताएका थिए । उनीहरूले बैठक स्थगनसम्बन्धी आधिकारिक पत्र पनि माग गरेका थिए । जसअनुसार एन्फाले सोमबार यू–१६ लिगबारे पत्र पठाएको र मंगलबार ए डिभिजन लिग सम्बन्धी पत्र पठाउने प्रवक्ता सुरेश शाहले जानकारी दिए । यद्यपि एन्फाका प्रमुख कार्यकारी अधिकृत इन्द्रमान तुलाधर, सहायक महासचिव बद्री भट्टराई, केन्द्रीय सदस्यहरू पुरुषोत्तम थापा र विकासनारायण श्रेष्ठ तथा क्लबका प्रतिनिधिबीच अनौपचारिक छलफल भएको थियो । उक्त छलफलमा देशको पछिल्लो राजनीतिक अवस्था र प्रतियोगिताको अनिश्चितता बारे चर्चा भएको सहभागी एक क्लब अध्यक्षले बताए । अनौपचारिक छलफलमा क्लबहरूले स्थगन पत्रसँगै दशैंअघि पुराना बक्यौता भुक्तानी गर्न माग गरेका छन् । यसैबीच, पुसदेखि सुरु गर्ने तयारीमा रहेको ए डिभिजन लिग देशभरका १४ जिल्लामा सञ्चालन गर्ने प्रस्तावसहित एन्फाले क्लबहरूसँग छलफल अघि बढाएको थियो। तर, पछिल्लो राजनीतिक अस्थिरताको कारण मंगलवार गर्ने भनिएको बैठक स्थगित गर्नुपरेको प्रवक्ता शाहले बताए ।",
  "fetched_at": "2025-09-17T03:31:06.374279Z",
  "id": "9f636768cd633d166718f96b6e5bfab2fbe8ff07b8f8081f1f5fe153a45ee36a",
  "images": [
    "https://newsofnepal.com/wp-content/uploads/2025/09/ANFA-1-150x150.jpeg"
  ],
  "lang": "ne",
  "published_at": "2025-09-17T03:28:56Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/ANFA-1-150x150.jpeg\" style=\"display: block; margin-bottom: 5px; clear: both;\" width=\"150\" />काठमाडौ । अखिल नेपाल फुटबल संघ (एन्फा) ले यू–१६ लिग फुटबल प्रतियोगिता अर्को सूचना नआएसम्मका लागि स्थगित गरेको छ ।संघले प्रतियोगितामा सहभागी क्लबहरूलाई पत्र पठाउँदै लिग स्थगित भएको जानकारी दिएको हो । एन्फाले यू–१६ लिगसहित पुसमा प्रस्तावित सहिद स्मारक ए डिभिजन लिगबारे मंगलबारका लागि तय गरेको बैठक पनि स्थगित गरेको छ । एन्फाका अनुसार प्राविधिक [&#8230;]",
  "tags": null,
  "title": "यू–१६ लिग र ए डिभिजनको टुंगो लागेन",
  "url": "https://newsofnepal.com/2025/09/17/731708/",
  "version": 1
}