{
  "byline": "Bhupendra GC",
  "canonical_hash": "1d44fc28abc6fc2b699066b2447a84d705ac509d826d6277622e3c5752f5954b",
  "content_html": "<p>एजेन्सी &#8211; श्रीलंकाले एसीसी टी ट्वान्टी एसिया कपमा अफगानिस्तानलाई ६ विकेटले हराउँदै अपराजित रहँदै सुपर फोरमा पुगेको छ ।</p>\n\n\n\n<p>जित्नलाई १ सय ७० रनको लक्ष्य पछ्याएको श्रीलंकाले १८.४ ओभरमा ४ विकेट गुमाउँदै पूरा गर्यो । श्रीलंकाका ओपनर कुशल मेन्डिस ५२ बलमा १० चौकासहित ७४ रनमा अविजित रहे । कामिन्दु मेन्डिस १३ बलमा २ छक्कासहित २६ रनमा नट आउट रहे । मुजिबलाई लगातार दुई चौका हान्दै कुशल मेन्डिसले खेल सकाएका थिए ।</p>\n\n\n\n<p>कुशल परेराले २० बलमा ३ चौकासहित २८, पाथुम निसांका ६, कामिल मिषारा ४ र चरिथ असलंकाले १७ रन बनाए ।अफगानिस्तानका नुर अहमद, मोहम्मद नाबी, आजमतुल्लाह ओमरजाई, मुजिबउर रहमानले १-१ विकेट लिए ।</p>\n\n\n\n<p>त्यसअघि आबुधावीमा टस जितेर पहिला ब्याटिङ गर्दै अफगानिस्तानले निर्धारित २० ओभरमा ८ विकेट गुमाउँदै १ सय ६९ रन बनाएको थियो । अफगानिस्तानका मोहम्मद नाबीले २२ बलमा ३ चौका र ६ छक्कासहित ६० रनको आक्रामक इनिङ खेलेका थिए । </p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/nabi.jpg\"><img alt=\"\" class=\"wp-image-165816\" height=\"682\" src=\"https://www.hamrokhelkud.com/wp-content/uploads/2025/09/nabi-1024x682.jpg\" width=\"1024\" /></a></figure>\n\n\n\n<p>उनले अन्तिम ओभरमा युवा स्पिनर दुनिथ वेलालागेलाई लगातार ५ छक्का प्रहार गरेपछि अफगानिस्तानले प्रतिस्पर्धात्मक योगफल बनाएको थियो । अन्य अफगानिस्तानी ब्याटरको प्रदर्शन भने राम्रो हुन सकेन ।  इब्राहिम जद्रानले २७ बलमा १ छक्कासहित २४ रन बनाए । राशिद खान २३ बलमा २ चौका र १ छक्कासहित नुवान थुशराको बलमा बोल्ड आउट भए ।</p>\n\n\n\n<p>सुपर फोरमा पुग्न निर्णायक खेलमा श्रीलंकालाई तीव्र गतिका बलर नुवान थुसराले अफगानिस्तानका शीर्ष तीन ब्याटरलाई आउट गर्दै सानदार सुरुवात दिलाए । खराब लयमा रहेका रहमानउल्लाह गुरबाजलाई ८ रनमा कुशल परेराबाट क्याच आउट गराए । त्यसपछि सेद्दिकउल्लाह अटललाई १८ र करिम जन्नतलाई १ रनमा बाल्ड गरेपछि श्रीलंका पावरप्लेमा हाबी बनेको थियो ।</p>\n\n\n\n<p>दोस्रो ओभरमै १८ रन खर्चेका तीव्र गतिका बलर दुश्मन्था चामिरालाई कप्तान चरिथ असलंकाले ११ औं ओभरमा मौका दिएका थिए । चामिराको बलमा रसुलीको क्याच डीपथर्डमा कुशल परेराले सानदार क्याच लिएका थिए । उनी १६ बलमा ९ रनमा आउट भए । अर्को ओभरमा दासुन शानकाको बलमा पुल सट खेल्न खोजेका आजमतुल्लाह ओमरजाई एज लागेर ६ रनमा बोल्ड भएपछि अफगानिस्तान ७१-५ को अवस्थामा पुगेको थियो ।</p>\n\n\n\n<p>श्रीलंकाका नुवान थुशराले ४ ओभरमा १८ रन खर्चेर ४ विकेट लिए ।  दुश्मन्था चामिरा, दुनिथ वेलालागे र दासुन शानकाले १-१ विकेट लिए ।</p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/bangaladesh.jpg\"><img alt=\"\" class=\"wp-image-165736\" height=\"454\" src=\"https://www.hamrokhelkud.com/wp-content/uploads/2025/09/bangaladesh-1024x454.jpg\" width=\"1024\" /></a></figure>\n\n\n\n<p>समूह &#8216;बी&#8217; मा श्रीलंका ३ खेलमा अपराजित रहँदै सुपर फोरमा पुग्यो । बंगलादेश ३ खेलमा २ मा जित र १ मा हारसहित दोस्रो स्थानमा रहेर सुपर फोरमा पुग्यो । अफगानिस्तान भने ३ खेलमा १ मा जित र २ मा हारसहित तेस्रो स्थानमा रहेर बाहिरियो ।</p>\n\n\n\n<p>समूह ए मा भारत २ खेलमा ४ अंकका साथ शीर्ष स्थानमा छ । पाकिस्तान ३ खेलमा २ मा जित र १ मा हारसहित दोस्रो स्थानमा छ । समूह ए बाट भारत र पाकिस्तान सुपर फोरमा पुगेका छन् । शुक्रबार भारतले ओमानसँग खेल्दैछ । उक्त खेलपछि समूह ए को विजेता टुंगो लाग्नेछ ।</p>\n\n\n\n<p>&nbsp;सुपर फोरमा सबै टोलीले एक अर्कासँग खेल्नेछन् । सुपर फोर २० सेप्टम्बरदेखि २६ सम्म चल्नेछ । फाइनल २८ सेप्टेम्बरमा हुनेछ ।</p><p>The post <a href=\"https://www.hamrokhelkud.com/cricket/165794.html\">अफगानिस्तानलाई हराउँदै श्रीलंका समूह विजेता, बंगलादेशपनि सुपरफोरमा</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – श्रीलंकाले एसीसी टी ट्वान्टी एसिया कपमा अफगानिस्तानलाई ६ विकेटले हराउँदै अपराजित रहँदै सुपर फोरमा पुगेको छ । जित्नलाई १ सय ७० रनको लक्ष्य पछ्याएको श्रीलंकाले १८.४ ओभरमा ४ विकेट गुमाउँदै पूरा गर्यो । श्रीलंकाका ओपनर कुशल मेन्डिस ५२ बलमा १० चौकासहित ७४ रनमा अविजित रहे । कामिन्दु मेन्डिस १३ बलमा २ छक्कासहित २६ रनमा नट आउट रहे । मुजिबलाई लगातार दुई चौका हान्दै कुशल मेन्डिसले खेल सकाएका थिए । कुशल परेराले २० बलमा ३ चौकासहित २८, पाथुम निसांका ६, कामिल मिषारा ४ र चरिथ असलंकाले १७ रन बनाए ।अफगानिस्तानका नुर अहमद, मोहम्मद नाबी, आजमतुल्लाह ओमरजाई, मुजिबउर रहमानले १-१ विकेट लिए । त्यसअघि आबुधावीमा टस जितेर पहिला ब्याटिङ गर्दै अफगानिस्तानले निर्धारित २० ओभरमा ८ विकेट गुमाउँदै १ सय ६९ रन बनाएको थियो । अफगानिस्तानका मोहम्मद नाबीले २२ बलमा ३ चौका र ६ छक्कासहित ६० रनको आक्रामक इनिङ खेलेका थिए । उनले अन्तिम ओभरमा युवा स्पिनर दुनिथ वेलालागेलाई लगातार ५ छक्का प्रहार गरेपछि अफगानिस्तानले प्रतिस्पर्धात्मक योगफल बनाएको थियो । अन्य अफगानिस्तानी ब्याटरको प्रदर्शन भने राम्रो हुन सकेन । इब्राहिम जद्रानले २७ बलमा १ छक्कासहित २४ रन बनाए । राशिद खान २३ बलमा २ चौका र १ छक्कासहित नुवान थुशराको बलमा बोल्ड आउट भए । सुपर फोरमा पुग्न निर्णायक खेलमा श्रीलंकालाई तीव्र गतिका बलर नुवान थुसराले अफगानिस्तानका शीर्ष तीन ब्याटरलाई आउट गर्दै सानदार सुरुवात दिलाए । खराब लयमा रहेका रहमानउल्लाह गुरबाजलाई ८ रनमा कुशल परेराबाट क्याच आउट गराए । त्यसपछि सेद्दिकउल्लाह अटललाई १८ र करिम जन्नतलाई १ रनमा बाल्ड गरेपछि श्रीलंका पावरप्लेमा हाबी बनेको थियो । दोस्रो ओभरमै १८ रन खर्चेका तीव्र गतिका बलर दुश्मन्था चामिरालाई कप्तान चरिथ असलंकाले ११ औं ओभरमा मौका दिएका थिए । चामिराको बलमा रसुलीको क्याच डीपथर्डमा कुशल परेराले सानदार क्याच लिएका थिए । उनी १६ बलमा ९ रनमा आउट भए । अर्को ओभरमा दासुन शानकाको बलमा पुल सट खेल्न खोजेका आजमतुल्लाह ओमरजाई एज लागेर ६ रनमा बोल्ड भएपछि अफगानिस्तान ७१-५ को अवस्थामा पुगेको थियो । श्रीलंकाका नुवान थुशराले ४ ओभरमा १८ रन खर्चेर ४ विकेट लिए । दुश्मन्था चामिरा, दुनिथ वेलालागे र दासुन शानकाले १-१ विकेट लिए । समूह ‘बी’ मा श्रीलंका ३ खेलमा अपराजित रहँदै सुपर फोरमा पुग्यो । बंगलादेश ३ खेलमा २ मा जित र १ मा हारसहित दोस्रो स्थानमा रहेर सुपर फोरमा पुग्यो । अफगानिस्तान भने ३ खेलमा १ मा जित र २ मा हारसहित तेस्रो स्थानमा रहेर बाहिरियो । समूह ए मा भारत २ खेलमा ४ अंकका साथ शीर्ष स्थानमा छ । पाकिस्तान ३ खेलमा २ मा जित र १ मा हारसहित दोस्रो स्थानमा छ । समूह ए बाट भारत र पाकिस्तान सुपर फोरमा पुगेका छन् । शुक्रबार भारतले ओमानसँग खेल्दैछ । उक्त खेलपछि समूह ए को विजेता टुंगो लाग्नेछ । सुपर फोरमा सबै टोलीले एक अर्कासँग खेल्नेछन् । सुपर फोर २० सेप्टम्बरदेखि २६ सम्म चल्नेछ । फाइनल २८ सेप्टेम्बरमा हुनेछ । The post अफगानिस्तानलाई हराउँदै श्रीलंका समूह विजेता, बंगलादेशपनि सुपरफोरमा first appeared on हाम्रो खेलकुद .",
  "fetched_at": "2025-09-18T18:55:24.729262Z",
  "id": "a9d31bee8cb8a4e777c4ca8c8cccbf3ed5c2466208e7cbd0841628c102902c14",
  "images": [
    "https://www.hamrokhelkud.com/wp-content/uploads/2025/09/nabi-1024x682.jpg",
    "https://www.hamrokhelkud.com/wp-content/uploads/2025/09/bangaladesh-1024x454.jpg"
  ],
  "lang": "ne",
  "published_at": "2025-09-18T18:17:41Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी &#8211; श्रीलंकाले एसीसी टी ट्वान्टी एसिया कपमा अफगानिस्तानलाई ६ विकेटले हराउँदै अपराजित रहँदै सुपर फोरमा पुगेको छ । जित्नलाई १ सय ७० रनको लक्ष्य पछ्याएको श्रीलंकाले १८.४ ओभरमा ४ विकेट गुमाउँदै पूरा गर्यो । श्रीलंकाका ओपनर कुशल मेन्डिस ५२ बलमा १० चौकासहित ७४ रनमा अविजित रहे । कामिन्दु मेन्डिस १३ बलमा २ छक्कासहित २६ [&#8230;]</p>\n<p>The post <a href=\"https://www.hamrokhelkud.com/cricket/165794.html\">अफगानिस्तानलाई हराउँदै श्रीलंका समूह विजेता, बंगलादेशपनि सुपरफोरमा</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "अफगानिस्तानलाई हराउँदै श्रीलंका समूह विजेता, बंगलादेशपनि सुपरफोरमा",
  "url": "https://www.hamrokhelkud.com/cricket/165794.html",
  "version": 1
}