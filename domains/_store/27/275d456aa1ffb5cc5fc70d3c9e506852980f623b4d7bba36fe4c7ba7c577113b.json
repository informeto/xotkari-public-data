{
  "byline": "न्युज अफ नेपाल",
  "canonical_hash": "b1c100b6a6afbdfb66a37c2db9101a876066033da85d5bc01f96b29ccf90bc26",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2021/04/Arrested1609746580-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>पोखरा ।</strong><br /></p>\n\n\n\n<p>जिल्ला प्रहरी कार्यालय कास्कीका प्रमुख एसपी श्यामबाबु ओलियाको डे«सको दुरुपयोग गर्ने पक्राउ परेका छन् । २४ गते साँझ जेन–जी आन्दोलनका क्रममा जिल्ला प्रहरी कार्यालय कास्कीसँगै रहेको एपसीको क्वाटरसमेत जलाई त्यहाँ रहेको डे«स लगाएर हिँड्नेलाई प्रहरीले पक्राउ गरेको हो ।<br /></p>\n\n\n\n<p>केही दिनअघि पक्राउ परेका ती युवालाई सोमबार कास्की जिल्ला अदालतबाट मुद्दासमेत चलाइएको थियो । मंगलवार गण्डकी प्रदेशका मुख्यमन्त्री सुरेन्द्रराज पाण्डे पोखरा आउनेबित्तिकै पोखरामा आगजानी भएका संरचनाहरूको अवलोकन गर्न पुग्नुभएको थियो । सोही क्रममा जिल्ला प्रहरी कार्यालय पुग्नुभएको उहाँलाई एसपी श्यामबाबु ओलियाले ब्रिफिङ गर्नुभएको थियो । अहिलेसम्म उनको परिचय गोप्य राखिएको छ । बाँकी आन्दोलनकारीलाई प्रहरी कार्यालय मर्मतपछि मात्र पक्राउ गरिने एसपी ओलियाले मुख्यमन्त्री पाण्डेलाई ब्रिफिङ गर्नुभएको थियो ।<br /></p>\n\n\n\n<p>जिल्ला प्रहरी कार्यालय जलाउने क्रममा एक जना जलेका थिए भने दुई जनालाई गोली लागेको थियो । सोही दिन राती आगो लगाउँदा आफैं जलेर घाइते भएका ४३ वर्षीय विजय तामाङको उपचारका क्रममा मृत्यु भएको हो । जलेका उनलाई दलबहादुर गुरुङले अस्पताल लगेका थिए । चितवनको भरतपुर महानगरपालिका–१० स्थायी घर भएका तामाङ पोखरा–१६ मा बस्दै आएका थिए ।<br /></p>\n\n\n\n<p>आन्दोलनकारीले लगाएको आगोमा परी पोखरा–९ नयाँबजार र पोखरा–६ लेकसाइडमा गरी दुई महिलाको मृत्यु भएको थियो । लेकसाइडस्थित अंशुभरा ग्रुपको भवनमा २६ वर्षीया स्वस्थानी खड्काको शव जलेको अवस्थामा भेटिएको थियो । उनी दैलेखकी हुन् । यस्तै, सिन्धुपाल्चोककी ३५ वर्षीया सञ्जु नगरकोटीको नयाँ बजारस्थित ध्रुव थापाले सञ्चालन गर्दै आएको गाडीको सोरुममा जलेको अवस्थामा शव भेटिएको थियो । </p>\n\n\n\n<p>आन्दोलनकारीले जिल्ला प्रहरीसँग वडा प्रहरी कार्यालय बगर, वडा प्रहरी कार्यालय छोरेपाटन, नदिपुरमा रहेको प्रहरी बिटलगायत विभिन्न स्थानमा रहेका प्रहरीका बिटमा आगजानी गर्दै हतियारसमेत लुटेका थिए । डोजरसहित कार्यालय जलाउन पुगेका थिए । हिरासतबाट १२५ जना थुनुवा भागेका थिए, जसमा ६१ जना जिल्ला प्रहरी कार्यालयकै थुनुवा कक्षबाट भागेका थिए । अहिले जिल्ला प्रहरी कार्यालयले क्षतिग्रस्त संरचनाबाटै सेवा दिइरहेको छ भने नागरिकको सहायतामा पुनः निर्माणको कार्य अघि बढिरहेको छ ।</p>",
  "content_text": "पोखरा । जिल्ला प्रहरी कार्यालय कास्कीका प्रमुख एसपी श्यामबाबु ओलियाको डे«सको दुरुपयोग गर्ने पक्राउ परेका छन् । २४ गते साँझ जेन–जी आन्दोलनका क्रममा जिल्ला प्रहरी कार्यालय कास्कीसँगै रहेको एपसीको क्वाटरसमेत जलाई त्यहाँ रहेको डे«स लगाएर हिँड्नेलाई प्रहरीले पक्राउ गरेको हो । केही दिनअघि पक्राउ परेका ती युवालाई सोमबार कास्की जिल्ला अदालतबाट मुद्दासमेत चलाइएको थियो । मंगलवार गण्डकी प्रदेशका मुख्यमन्त्री सुरेन्द्रराज पाण्डे पोखरा आउनेबित्तिकै पोखरामा आगजानी भएका संरचनाहरूको अवलोकन गर्न पुग्नुभएको थियो । सोही क्रममा जिल्ला प्रहरी कार्यालय पुग्नुभएको उहाँलाई एसपी श्यामबाबु ओलियाले ब्रिफिङ गर्नुभएको थियो । अहिलेसम्म उनको परिचय गोप्य राखिएको छ । बाँकी आन्दोलनकारीलाई प्रहरी कार्यालय मर्मतपछि मात्र पक्राउ गरिने एसपी ओलियाले मुख्यमन्त्री पाण्डेलाई ब्रिफिङ गर्नुभएको थियो । जिल्ला प्रहरी कार्यालय जलाउने क्रममा एक जना जलेका थिए भने दुई जनालाई गोली लागेको थियो । सोही दिन राती आगो लगाउँदा आफैं जलेर घाइते भएका ४३ वर्षीय विजय तामाङको उपचारका क्रममा मृत्यु भएको हो । जलेका उनलाई दलबहादुर गुरुङले अस्पताल लगेका थिए । चितवनको भरतपुर महानगरपालिका–१० स्थायी घर भएका तामाङ पोखरा–१६ मा बस्दै आएका थिए । आन्दोलनकारीले लगाएको आगोमा परी पोखरा–९ नयाँबजार र पोखरा–६ लेकसाइडमा गरी दुई महिलाको मृत्यु भएको थियो । लेकसाइडस्थित अंशुभरा ग्रुपको भवनमा २६ वर्षीया स्वस्थानी खड्काको शव जलेको अवस्थामा भेटिएको थियो । उनी दैलेखकी हुन् । यस्तै, सिन्धुपाल्चोककी ३५ वर्षीया सञ्जु नगरकोटीको नयाँ बजारस्थित ध्रुव थापाले सञ्चालन गर्दै आएको गाडीको सोरुममा जलेको अवस्थामा शव भेटिएको थियो । आन्दोलनकारीले जिल्ला प्रहरीसँग वडा प्रहरी कार्यालय बगर, वडा प्रहरी कार्यालय छोरेपाटन, नदिपुरमा रहेको प्रहरी बिटलगायत विभिन्न स्थानमा रहेका प्रहरीका बिटमा आगजानी गर्दै हतियारसमेत लुटेका थिए । डोजरसहित कार्यालय जलाउन पुगेका थिए । हिरासतबाट १२५ जना थुनुवा भागेका थिए, जसमा ६१ जना जिल्ला प्रहरी कार्यालयकै थुनुवा कक्षबाट भागेका थिए । अहिले जिल्ला प्रहरी कार्यालयले क्षतिग्रस्त संरचनाबाटै सेवा दिइरहेको छ भने नागरिकको सहायतामा पुनः निर्माणको कार्य अघि बढिरहेको छ ।",
  "fetched_at": "2025-09-18T01:42:26.275218Z",
  "id": "275d456aa1ffb5cc5fc70d3c9e506852980f623b4d7bba36fe4c7ba7c577113b",
  "images": [
    "https://newsofnepal.com/wp-content/uploads/2021/04/Arrested1609746580-150x150.jpg"
  ],
  "lang": "ne",
  "published_at": "2025-09-18T01:17:46Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2021/04/Arrested1609746580-150x150.jpg\" style=\"display: block; margin-bottom: 5px; clear: both;\" width=\"150\" />पोखरा । जिल्ला प्रहरी कार्यालय कास्कीका प्रमुख एसपी श्यामबाबु ओलियाको डे«सको दुरुपयोग गर्ने पक्राउ परेका छन् । २४ गते साँझ जेन–जी आन्दोलनका क्रममा जिल्ला प्रहरी कार्यालय कास्कीसँगै रहेको एपसीको क्वाटरसमेत जलाई त्यहाँ रहेको डे«स लगाएर हिँड्नेलाई प्रहरीले पक्राउ गरेको हो । केही दिनअघि पक्राउ परेका ती युवालाई सोमबार कास्की जिल्ला अदालतबाट मुद्दासमेत चलाइएको थियो । [&#8230;]",
  "tags": null,
  "title": "एसपीको ड्रेस लगाई हिँड्ने पक्राउ",
  "url": "https://newsofnepal.com/2025/09/18/731896/",
  "version": 1
}