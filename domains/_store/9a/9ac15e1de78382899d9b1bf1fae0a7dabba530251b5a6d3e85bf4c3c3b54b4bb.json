{
  "byline": "Sandeep bhattarai",
  "canonical_hash": "1859c246fe518b91017c1c98224d8ec0007dae836627314ced779a952c8b8967",
  "content_html": "<p style=\"text-align: justify;\">नवनियुक्त चार मन्त्रीले पद तथा गोपनीयताको शपथ लिनुभएको छ । सोमबार राष्ट्रपति निवास शितलनिवासमा आयोजित विशेष समारोहमा राष्ट्रपति रामचन्द्र पौडेलले नवनियुक्त मन्त्रीहरुलाई शपथ ग्रहण गराउनुभएको हो ।</p>\n<p style=\"text-align: justify;\">राष्ट्रिय आविष्कार केन्द्रका संस्थापक महावीर पुन, पत्रकार जगदिश खरेल पूर्वन्यायाधीश अनिलकुमार सिन्हा र विज्ञ मदन परियारले मन्त्रीको शपथ लिनुभएको हो ।</p>\n<p style=\"text-align: justify;\">पुन शिक्षा विज्ञान तथा प्रविधि, खरेल सञ्चार तथा सूचना, सिन्हा उद्योग, कानुन र भूमि मन्त्रालय र परियार कृषिमन्त्रीमा नियुक्त हुनुभएको हो ।</p>\n<p style=\"text-align: justify;\">मन्त्रिपरिषद विस्तार भएसँगै प्रधानमन्त्री कार्कीसहित उहाँको ८ सदस्यीय मन्त्रिमण्डल बनेको छ ।</p>\n<p style=\"text-align: justify;\">शपथ समारोहमा उपराष्ट्रपति रामसहायप्रसाद यादव, प्रधानमन्त्री सुशीला कार्की, प्रधानन्यायाधीश प्रकाशमानसिंह राउत, सभामुख देवराज घिमिरे, राष्ट्रियसभाका अध्यक्ष नारायणप्रसाद दाहाल उपस्थित हुनुहुन्थ्यो । साथै समारोहमा संवैधानिक निकायका प्रमुख तथा पदाधिकारी, नेपाल सरकारका उच्चपदस्थ अधिकृत, सुरक्षा निकायका प्रमुख तथा अधिकारीलगायत उपस्थित हुनुहुन्थ्यो ।</p>\n<p style=\"text-align: justify;\">यसअघि स्वास्थ्य सचिव डा. संगीता मिश्राको नाम पनि मन्त्रीका लागि सिफारिस गरिए पनि अन्तिम आएर अख्तियार दुरूपयोग अनुसन्धान आयोगले छानबिन गरिरहेको थाहा पाएपछि प्रधानमन्त्री कार्की स्वास्थ्य मन्त्रीमा उहाँको नियुक्ति अघि नबढाउने मनस्थितिमा पुग्नुभएको छ ।</p>\n<p style=\"text-align: justify;\">राष्ट्रपति पौडेलले अन्तरिम सरकारका प्रधानमन्त्री कार्कीको सिफारिसमा उहाँहरूलाई आइतबार नियुक्त गर्नुभएको हो । कानुन व्यवसायी पृष्ठभूमि रहेका मन्त्री सिन्हा सर्वाेच्च अदालतका पूर्वन्यायाधीश हुनुहुन्छ । त्यस्तै दुर्गम क्षेत्रमा ताररहित इन्टरनेट सेवा विस्तार गरी विश्वमै ख्याति कमाउनुभएका मन्त्री पुन राष्ट्रिय आविष्कार केन्द्रका प्रमुख हुनुहुन्छ । यसैगरी मन्त्री परियार कृषि विज्ञ हुनुहुन्छ भने मन्त्री खरेल वरिष्ठ पत्रकार हुनुहुन्छ ।</p>\n<p style=\"text-align: justify;\">वर्तमान मन्त्रिपरिषद्मा यसअघि गत भदौ ३० गते रामेश्वर खनाल अर्थ, कुलमान घिसिङ ऊर्जा, जलस्रोत तथा सिँचाइ, भौतिक पूर्वाधार तथा यातायात र सहरी विकास र ओमप्रकाश अर्याल गृह मन्त्रालयको जिम्मेवारीमा हुनुहुन्छ । बाँकी मन्त्रालयको कार्यभार प्रधानमन्त्री कार्कीले नै सम्हाल्नुभएको छ ।</p>\n<p style=\"text-align: justify;\">‘जेनजी’ समूहको आन्दोलन र त्यसपछि उत्पन्न विषम परिस्थितिका बीच राष्ट्रपति पौडेलले पूर्वप्रधानन्यायाधीश कार्कीलाई यही भदौ २७ गते अन्तरिम सरकारको प्रधानमन्त्रीमा नियुक्त गर्नुभएको थियो ।</p>\n<p style=\"text-align: justify;\">\n<p style=\"text-align: justify;\">",
  "content_text": "नवनियुक्त चार मन्त्रीले पद तथा गोपनीयताको शपथ लिनुभएको छ । सोमबार राष्ट्रपति निवास शितलनिवासमा आयोजित विशेष समारोहमा राष्ट्रपति रामचन्द्र पौडेलले नवनियुक्त मन्त्रीहरुलाई शपथ ग्रहण गराउनुभएको हो । राष्ट्रिय आविष्कार केन्द्रका संस्थापक महावीर पुन, पत्रकार जगदिश खरेल पूर्वन्यायाधीश अनिलकुमार सिन्हा र विज्ञ मदन परियारले मन्त्रीको शपथ लिनुभएको हो । पुन शिक्षा विज्ञान तथा प्रविधि, खरेल सञ्चार तथा सूचना, सिन्हा उद्योग, कानुन र भूमि मन्त्रालय र परियार कृषिमन्त्रीमा नियुक्त हुनुभएको हो । मन्त्रिपरिषद विस्तार भएसँगै प्रधानमन्त्री कार्कीसहित उहाँको ८ सदस्यीय मन्त्रिमण्डल बनेको छ । शपथ समारोहमा उपराष्ट्रपति रामसहायप्रसाद यादव, प्रधानमन्त्री सुशीला कार्की, प्रधानन्यायाधीश प्रकाशमानसिंह राउत, सभामुख देवराज घिमिरे, राष्ट्रियसभाका अध्यक्ष नारायणप्रसाद दाहाल उपस्थित हुनुहुन्थ्यो । साथै समारोहमा संवैधानिक निकायका प्रमुख तथा पदाधिकारी, नेपाल सरकारका उच्चपदस्थ अधिकृत, सुरक्षा निकायका प्रमुख तथा अधिकारीलगायत उपस्थित हुनुहुन्थ्यो । यसअघि स्वास्थ्य सचिव डा. संगीता मिश्राको नाम पनि मन्त्रीका लागि सिफारिस गरिए पनि अन्तिम आएर अख्तियार दुरूपयोग अनुसन्धान आयोगले छानबिन गरिरहेको थाहा पाएपछि प्रधानमन्त्री कार्की स्वास्थ्य मन्त्रीमा उहाँको नियुक्ति अघि नबढाउने मनस्थितिमा पुग्नुभएको छ । राष्ट्रपति पौडेलले अन्तरिम सरकारका प्रधानमन्त्री कार्कीको सिफारिसमा उहाँहरूलाई आइतबार नियुक्त गर्नुभएको हो । कानुन व्यवसायी पृष्ठभूमि रहेका मन्त्री सिन्हा सर्वाेच्च अदालतका पूर्वन्यायाधीश हुनुहुन्छ । त्यस्तै दुर्गम क्षेत्रमा ताररहित इन्टरनेट सेवा विस्तार गरी विश्वमै ख्याति कमाउनुभएका मन्त्री पुन राष्ट्रिय आविष्कार केन्द्रका प्रमुख हुनुहुन्छ । यसैगरी मन्त्री परियार कृषि विज्ञ हुनुहुन्छ भने मन्त्री खरेल वरिष्ठ पत्रकार हुनुहुन्छ । वर्तमान मन्त्रिपरिषद्मा यसअघि गत भदौ ३० गते रामेश्वर खनाल अर्थ, कुलमान घिसिङ ऊर्जा, जलस्रोत तथा सिँचाइ, भौतिक पूर्वाधार तथा यातायात र सहरी विकास र ओमप्रकाश अर्याल गृह मन्त्रालयको जिम्मेवारीमा हुनुहुन्छ । बाँकी मन्त्रालयको कार्यभार प्रधानमन्त्री कार्कीले नै सम्हाल्नुभएको छ । ‘जेनजी’ समूहको आन्दोलन र त्यसपछि उत्पन्न विषम परिस्थितिका बीच राष्ट्रपति पौडेलले पूर्वप्रधानन्यायाधीश कार्कीलाई यही भदौ २७ गते अन्तरिम सरकारको प्रधानमन्त्रीमा नियुक्त गर्नुभएको थियो ।",
  "fetched_at": "2025-09-22T10:25:30.986867Z",
  "id": "9ac15e1de78382899d9b1bf1fae0a7dabba530251b5a6d3e85bf4c3c3b54b4bb",
  "images": [],
  "lang": "ne",
  "published_at": "2025-09-22T09:46:32Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "नवनियुक्त चार मन्त्रीले पद तथा गोपनीयताको शपथ लिनुभएको छ । सोमबार राष्ट्रपति निवास शितलनिवासमा आयोजित विशेष समारोहमा राष्ट्रपति रामचन्द्र पौडेलले नवनियुक्त मन्त्रीहरुलाई शपथ ग्रहण गराउनुभएको हो । राष्ट्रिय आविष्कार केन्द्रका संस्थापक महावीर पुन, पत्रकार जगदिश खरेल पूर्वन्यायाधीश अनिलकुमार सिन्हा र विज्ञ मदन परियारले मन्त्रीको शपथ लिनुभएको हो । पुन शिक्षा विज्ञान तथा प्रविधि, खरेल सञ्चार &#8230;",
  "tags": null,
  "title": "नवनियुक्त मन्त्रीहरूद्वारा पद तथा गोपनीयताको शपथ",
  "url": "https://www.nepaljapan.com/09/22/682121/",
  "version": 1
}