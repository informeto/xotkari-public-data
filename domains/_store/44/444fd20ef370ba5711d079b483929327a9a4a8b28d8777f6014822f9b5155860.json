{
  "byline": "Bhupendra GC",
  "canonical_hash": "13f2ad70c97b125de55e51cc894ebae71b61197f54b2368927950f2a4d50820f",
  "content_html": "<p>एजेन्सी &#8211; श्रीलंकाले एसीसी टी-२० एसिया कपमा हङकङमाथि ४ विकेटको संघर्षपूर्ण जित निकालेको छ । यो जितसँगै श्रीलंकाले समूह बी मा लगातार दोस्रो जितका साथ शीर्ष स्थानमा रहँदै सुपर फोरको सम्भावना  बलियो बनाएकोछ ।</p>\n\n\n\n<p>जित्नलाई पछ्याएको १ सय ५० रनको लक्ष्य श्रीलंकाले १८.५ ओभरमा ६ विकेट गुमाउँदै पूरा गर्यो । श्रीलंकाको जितमा ओपनर पाथुम निसांका ४४ बलमा ६ चौका र २ छक्कासहित ६८ रन जोड्दै प्लेयर अफ द म्याच चुनिए । </p>\n\n\n\n<p>कुशल मेन्डिस ११, कामिल मिसारा १९, कुशल परेरा र वानिन्दु हसरंगाले २०(२० रन बनाए । हङकङका कप्तान यासिम मुर्तजाले २, आयुश शुक्ला, एहसान खान र अजिज खानले १-१ विकेट लिए ।</p>\n\n\n\n<p>त्यसअघि दुबई क्रिकेट रंगशालामा टस हारेर पहिला ब्याटिङको निम्तो पाएको हङकङले निर्धारित २० ओभरमा ४ विकेट गुमाउँदै १ सय ४९ रन बनाएको थियो । </p>\n\n\n\n<p>हङकङका निजाकत खानले ३८ बलमा ४ चौका र २ छक्कासहित सर्वाधिक ५२ रन बनाए । अंशुमन रथले ४६ बलमा ४ चौकासहित ४८, जिशान अलीले २३ र बाबर हायतले ४ रन जोडे । श्रीलंकाका दुश्मन्था चमिराले २, वानिन्दु हसरंगा र दासुन शानकाले १-१ विकेट लिए ।</p>\n\n\n\n<p>समूह बी मा श्रीलंका २ खेलमा ४ अंकका साथ शीर्ष स्थानमा छ । श्रीलंकाले अन्तिम खेल बिहीबार अफगानिस्तानसँग खेल्नेछ । उक्त खेलमा विजयी भएमा समूह विजेताको रुपमा सुपर फोर खेल्नेछ । मंगलबार हुने खेलमा अफगानिस्तानले बंगलादेशलाई हराएको खण्डमा भने अन्तिम खेलमा हारका बाबजुद श्रीलंका सुपर फोरमा पुग्नेछ । उक्त खेलमा बंगलादेश विजयी भएमा र अन्तिम खेलमा श्रीलंकाले हारेको खण्डमा भने नेटरनरेटमा भरपर्नेछ । </p>\n\n\n\n<p>अफगानिस्तान १ खेलमा २ अंकका साथ दोस्रो स्थानमा छ । बंगलादेश २ खेलमा २ अंकका साथ तेस्रो स्थानमा छ । हङकङ सबै खेलमा हारका साथ प्रतियोगिताबाट बाहिरिएको छ । समूह ए मा भारत लगातार दुई जितका साथ सुपर फोरमा पुगेको छ । बुधबार पाकिस्तान र युएईबीचको विजेता टोली सुपर फोरमा पुग्ने समिकरण बनेकोछ ।</p><p>The post <a href=\"https://www.hamrokhelkud.com/cricket/165718.html\">हङकङलाई हराउन श्रीलंकाको संघर्ष</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – श्रीलंकाले एसीसी टी-२० एसिया कपमा हङकङमाथि ४ विकेटको संघर्षपूर्ण जित निकालेको छ । यो जितसँगै श्रीलंकाले समूह बी मा लगातार दोस्रो जितका साथ शीर्ष स्थानमा रहँदै सुपर फोरको सम्भावना बलियो बनाएकोछ । जित्नलाई पछ्याएको १ सय ५० रनको लक्ष्य श्रीलंकाले १८.५ ओभरमा ६ विकेट गुमाउँदै पूरा गर्यो । श्रीलंकाको जितमा ओपनर पाथुम निसांका ४४ बलमा ६ चौका र २ छक्कासहित ६८ रन जोड्दै प्लेयर अफ द म्याच चुनिए । कुशल मेन्डिस ११, कामिल मिसारा १९, कुशल परेरा र वानिन्दु हसरंगाले २०(२० रन बनाए । हङकङका कप्तान यासिम मुर्तजाले २, आयुश शुक्ला, एहसान खान र अजिज खानले १-१ विकेट लिए । त्यसअघि दुबई क्रिकेट रंगशालामा टस हारेर पहिला ब्याटिङको निम्तो पाएको हङकङले निर्धारित २० ओभरमा ४ विकेट गुमाउँदै १ सय ४९ रन बनाएको थियो । हङकङका निजाकत खानले ३८ बलमा ४ चौका र २ छक्कासहित सर्वाधिक ५२ रन बनाए । अंशुमन रथले ४६ बलमा ४ चौकासहित ४८, जिशान अलीले २३ र बाबर हायतले ४ रन जोडे । श्रीलंकाका दुश्मन्था चमिराले २, वानिन्दु हसरंगा र दासुन शानकाले १-१ विकेट लिए । समूह बी मा श्रीलंका २ खेलमा ४ अंकका साथ शीर्ष स्थानमा छ । श्रीलंकाले अन्तिम खेल बिहीबार अफगानिस्तानसँग खेल्नेछ । उक्त खेलमा विजयी भएमा समूह विजेताको रुपमा सुपर फोर खेल्नेछ । मंगलबार हुने खेलमा अफगानिस्तानले बंगलादेशलाई हराएको खण्डमा भने अन्तिम खेलमा हारका बाबजुद श्रीलंका सुपर फोरमा पुग्नेछ । उक्त खेलमा बंगलादेश विजयी भएमा र अन्तिम खेलमा श्रीलंकाले हारेको खण्डमा भने नेटरनरेटमा भरपर्नेछ । अफगानिस्तान १ खेलमा २ अंकका साथ दोस्रो स्थानमा छ । बंगलादेश २ खेलमा २ अंकका साथ तेस्रो स्थानमा छ । हङकङ सबै खेलमा हारका साथ प्रतियोगिताबाट बाहिरिएको छ । समूह ए मा भारत लगातार दुई जितका साथ सुपर फोरमा पुगेको छ । बुधबार पाकिस्तान र युएईबीचको विजेता टोली सुपर फोरमा पुग्ने समिकरण बनेकोछ । The post हङकङलाई हराउन श्रीलंकाको संघर्ष first appeared on हाम्रो खेलकुद .",
  "fetched_at": "2025-09-15T18:54:36.966733Z",
  "id": "444fd20ef370ba5711d079b483929327a9a4a8b28d8777f6014822f9b5155860",
  "images": [],
  "lang": "ne",
  "published_at": "2025-09-15T18:53:18Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी &#8211; श्रीलंकाले एसीसी टी-२० एसिया कपमा हङकङमाथि ४ विकेटको संघर्षपूर्ण जित निकालेको छ । यो जितसँगै श्रीलंकाले समूह बी मा लगातार दोस्रो जितका साथ शीर्ष स्थानमा रहँदै सुपर फोरको सम्भावना बलियो बनाएकोछ । जित्नलाई पछ्याएको १ सय ५० रनको लक्ष्य श्रीलंकाले १८.५ ओभरमा ६ विकेट गुमाउँदै पूरा गर्यो । श्रीलंकाको जितमा ओपनर पाथुम निसांका [&#8230;]</p>\n<p>The post <a href=\"https://www.hamrokhelkud.com/cricket/165718.html\">हङकङलाई हराउन श्रीलंकाको संघर्ष</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "हङकङलाई हराउन श्रीलंकाको संघर्ष",
  "url": "https://www.hamrokhelkud.com/cricket/165718.html",
  "version": 1
}