{
  "byline": "Sandeep bhattarai",
  "canonical_hash": "f99623b2af9b45858b1c175eec62ee17c6f384d904d8bb3c8885fc49d666a7f7",
  "content_html": "<p style=\"text-align: justify;\">श्रीलंका र बंगलादेश युएईमा जारी एसीसी एसिया कप क्रिकेटको सुपर फोरमा प्रवेश गरेका छन् । बिहीबार राति भएको खेलमा अफगानिस्तानलाई ६ विकेटले पराजित गरेसंगै श्रीलंका र बंगलादेश सुपर फोरमा प्रवेश गरेका हुन् ।</p>\n<p style=\"text-align: justify;\">टस जितेर पहिले ब्याटिङ गरेको अफगानिस्तानले निर्धारित २० ओभरमा ८ विकेट गुमाएर १ सय ६९ रन बनाएको थियो । अफगानिस्तानको लागि मोहमद नाबीले ३ चौका र ६ छक्कासहित ६० रनको विस्फोटक इनिङ खेले भने इब्राहिम जाद्रान र कप्तान राशिद खानले समान २४ -२४ रन बनाए ।</p>\n<p style=\"text-align: justify;\">श्रीलंकाका लागि नुवान थुसाराले चार विकेट लिए भने दुश्मान्था चमीरा, दुनिथ वेलालगे र दशुन शनकाको भागमा समान एक-एक विकेट रह्यो । अफगानिस्तानले दिएको १ सय ७० रनको लक्ष्य लिएर मैदान उत्रेको श्रीलंकाले १८ दशमलव ४ ओभरमा ४ विकेटको क्षतिमा पूरा गर्&#x200d;यो ।</p>\n<p style=\"text-align: justify;\">श्रीलंकाको लागि कुसल मेन्डिसले अविजित रहँदै ७४ रनको अर्धशतकीय पारी खेले भने कुसल परेराले २८ रन बनाए । यस्तै कमिन्दु मेन्डिसले अविजित २६ रन बनाए । अफगानिस्तानका लागि मुजीब उर रहमान, अजमतुल्लाह ओमरजाइ, मोहम्मद नाबी र नूर अहमदले समान एक-एक विकेट लिए ।</p>\n<p style=\"text-align: justify;\">श्रीलंकाले समूह ए मा तीनवटै खेल जितेर समूहविजेता बन्दै सुपर फोरमा प्रवेश गरेको छ । अफगानिस्तान पराजित भएसंगै बंगलादेश पनि एसिया कप क्रिकेटको सुपर फोरमा प्रवेश गरेको छ । गएराति भएको खेलसंगै सुपर फोरमा प्रवेश गर्ने सबै चार टिमको टुंगो लागेको छ ।</p>\n<p style=\"text-align: justify;\">समूह ‘ए’ बाट भारत र पाकिस्तान तथा समूह ‘बी’ बाट श्रीलंका र बंगलादेश सुपर फोरमा पुगेका छन् ।</p>",
  "content_text": "श्रीलंका र बंगलादेश युएईमा जारी एसीसी एसिया कप क्रिकेटको सुपर फोरमा प्रवेश गरेका छन् । बिहीबार राति भएको खेलमा अफगानिस्तानलाई ६ विकेटले पराजित गरेसंगै श्रीलंका र बंगलादेश सुपर फोरमा प्रवेश गरेका हुन् । टस जितेर पहिले ब्याटिङ गरेको अफगानिस्तानले निर्धारित २० ओभरमा ८ विकेट गुमाएर १ सय ६९ रन बनाएको थियो । अफगानिस्तानको लागि मोहमद नाबीले ३ चौका र ६ छक्कासहित ६० रनको विस्फोटक इनिङ खेले भने इब्राहिम जाद्रान र कप्तान राशिद खानले समान २४ -२४ रन बनाए । श्रीलंकाका लागि नुवान थुसाराले चार विकेट लिए भने दुश्मान्था चमीरा, दुनिथ वेलालगे र दशुन शनकाको भागमा समान एक-एक विकेट रह्यो । अफगानिस्तानले दिएको १ सय ७० रनको लक्ष्य लिएर मैदान उत्रेको श्रीलंकाले १८ दशमलव ४ ओभरमा ४ विकेटको क्षतिमा पूरा गर्‍यो । श्रीलंकाको लागि कुसल मेन्डिसले अविजित रहँदै ७४ रनको अर्धशतकीय पारी खेले भने कुसल परेराले २८ रन बनाए । यस्तै कमिन्दु मेन्डिसले अविजित २६ रन बनाए । अफगानिस्तानका लागि मुजीब उर रहमान, अजमतुल्लाह ओमरजाइ, मोहम्मद नाबी र नूर अहमदले समान एक-एक विकेट लिए । श्रीलंकाले समूह ए मा तीनवटै खेल जितेर समूहविजेता बन्दै सुपर फोरमा प्रवेश गरेको छ । अफगानिस्तान पराजित भएसंगै बंगलादेश पनि एसिया कप क्रिकेटको सुपर फोरमा प्रवेश गरेको छ । गएराति भएको खेलसंगै सुपर फोरमा प्रवेश गर्ने सबै चार टिमको टुंगो लागेको छ । समूह ‘ए’ बाट भारत र पाकिस्तान तथा समूह ‘बी’ बाट श्रीलंका र बंगलादेश सुपर फोरमा पुगेका छन् ।",
  "fetched_at": "2025-09-19T02:54:02.638638Z",
  "id": "4473f233454d1283d53201781f8d6514fb753a50496b4ce7ad2f53feb8473c82",
  "images": [],
  "lang": "ne",
  "published_at": "2025-09-19T02:34:27Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "श्रीलंका र बंगलादेश युएईमा जारी एसीसी एसिया कप क्रिकेटको सुपर फोरमा प्रवेश गरेका छन् । बिहीबार राति भएको खेलमा अफगानिस्तानलाई ६ विकेटले पराजित गरेसंगै श्रीलंका र बंगलादेश सुपर फोरमा प्रवेश गरेका हुन् । टस जितेर पहिले ब्याटिङ गरेको अफगानिस्तानले निर्धारित २० ओभरमा ८ विकेट गुमाएर १ सय ६९ रन बनाएको थियो । अफगानिस्तानको लागि मोहमद &#8230;",
  "tags": null,
  "title": "श्रीलंका र बंगलादेश एसिया कपको सुपर फोरमा, अफगानिस्तान बाहिरियो",
  "url": "https://www.nepaljapan.com/09/19/681520/",
  "version": 1
}