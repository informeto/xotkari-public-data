{
  "byline": "Sandeep bhattarai",
  "canonical_hash": "e152c3bc4702d05472bccde2cefee6cb457616ac69797fb5df5a5bf7722e0493",
  "content_html": "<p style=\"text-align: justify;\">जुम्लाको गुठीचौर गाउँपालिकाले प्याराग्लाइडिङ महोत्सवको आयोजना गरेको छ । गुठीचौरलाई पर्यटन प्रवद्र्धन गर्ने उद्देश्यले दोस्रो पटक आजदेखि प्याराग्लाइडिङ महोत्सव आयोजना गरिएको हो ।</p>\n<p style=\"text-align: justify;\">गाउँपालिकाका अध्यक्ष दानबहादुर बुढाका अनुसार यहाँ यसअघि प्याराग्लाइडिङको सफल परीक्षण भइसकेको छ । गुठीचौरको प्रचारप्रसार र पर्यटकीय गतिविधि बढाउन महोत्सव आयोजना गरेको उहाँले बताउनुभयो ।</p>\n<p style=\"text-align: justify;\">प्याराग्लाइडिङका लागि सेवा शुल्क गाउँपालिकाभित्रका पर्यटकका लागि रु तीन हजार पाँच सय र अन्यका लागि रु चार हजार पाँच सय तोकिएको छ । सहभागीले २० देखि ३० मिनेटसम्म आकाशमा उडान भर्ने मौका पाउनेछन् ।</p>\n<p style=\"text-align: justify;\">कर्णालीको हिमाल, हरियाली वन, गाउँघरको दृश्य र स्याउबगानलाई एकै पटक आकाशबाट हेर्ने अवसर पर्यटकलाई मिलेको छ । महोत्सवले स्थानीयस्तरमा रोजगारी समेत सिर्जना गरेको गाउँपालिकाका प्रमुख प्रशासकीय अधिकृत मायालक्ष्मी बुढाले बताउनुभयो । महोत्सव तीन दिनसम्म सञ्चालन हुने छ ।</p>",
  "content_text": "जुम्लाको गुठीचौर गाउँपालिकाले प्याराग्लाइडिङ महोत्सवको आयोजना गरेको छ । गुठीचौरलाई पर्यटन प्रवद्र्धन गर्ने उद्देश्यले दोस्रो पटक आजदेखि प्याराग्लाइडिङ महोत्सव आयोजना गरिएको हो । गाउँपालिकाका अध्यक्ष दानबहादुर बुढाका अनुसार यहाँ यसअघि प्याराग्लाइडिङको सफल परीक्षण भइसकेको छ । गुठीचौरको प्रचारप्रसार र पर्यटकीय गतिविधि बढाउन महोत्सव आयोजना गरेको उहाँले बताउनुभयो । प्याराग्लाइडिङका लागि सेवा शुल्क गाउँपालिकाभित्रका पर्यटकका लागि रु तीन हजार पाँच सय र अन्यका लागि रु चार हजार पाँच सय तोकिएको छ । सहभागीले २० देखि ३० मिनेटसम्म आकाशमा उडान भर्ने मौका पाउनेछन् । कर्णालीको हिमाल, हरियाली वन, गाउँघरको दृश्य र स्याउबगानलाई एकै पटक आकाशबाट हेर्ने अवसर पर्यटकलाई मिलेको छ । महोत्सवले स्थानीयस्तरमा रोजगारी समेत सिर्जना गरेको गाउँपालिकाका प्रमुख प्रशासकीय अधिकृत मायालक्ष्मी बुढाले बताउनुभयो । महोत्सव तीन दिनसम्म सञ्चालन हुने छ ।",
  "fetched_at": "2025-09-21T08:41:25.877110Z",
  "id": "361fb10ce359eaaadba7688c511ed3e3a3a7666e36eb99a2e5996c2184d510cb",
  "images": [],
  "lang": "ne",
  "published_at": "2025-09-21T08:41:16Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "जुम्लाको गुठीचौर गाउँपालिकाले प्याराग्लाइडिङ महोत्सवको आयोजना गरेको छ । गुठीचौरलाई पर्यटन प्रवद्र्धन गर्ने उद्देश्यले दोस्रो पटक आजदेखि प्याराग्लाइडिङ महोत्सव आयोजना गरिएको हो । गाउँपालिकाका अध्यक्ष दानबहादुर बुढाका अनुसार यहाँ यसअघि प्याराग्लाइडिङको सफल परीक्षण भइसकेको छ । गुठीचौरको प्रचारप्रसार र पर्यटकीय गतिविधि बढाउन महोत्सव आयोजना गरेको उहाँले बताउनुभयो । प्याराग्लाइडिङका लागि सेवा शुल्क गाउँपालिकाभित्रका पर्यटकका लागि &#8230;",
  "tags": null,
  "title": "गुठीचौरमा प्याराग्लाइडिङ महोत्सव",
  "url": "https://www.nepaljapan.com/09/21/681923/",
  "version": 1
}