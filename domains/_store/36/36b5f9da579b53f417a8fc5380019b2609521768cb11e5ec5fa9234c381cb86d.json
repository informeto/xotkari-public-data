{
  "byline": "Sandeep bhattarai",
  "canonical_hash": "230bd82e8fa77b13fe51f9ef7b16905d8ac99f1a9050fd87e9d3a18536e1bd44",
  "content_html": "<p style=\"text-align: justify;\">वेस्ट इन्डिजविरुद्ध युनिटी कप टी-२० सिरिजका लागि युएई जाने नेपाली क्रिकेट टोलीको बिदाइ गरिएको छ । बिहीबार नेपाल क्रिकेट संघ (क्यान)ले त्रिवि क्रिकेट मैदान कीर्तिपुरमा एक कार्यक्रम गरि टोलीको बिदाइ गरेको हो ।</p>\n<p style=\"text-align: justify;\">उक्त कार्यक्रममा राष्ट्रिय खेलकुद परिषद्(राखेप) का सदस्यसचिव टंकलाल घिसिङ, क्यान उपाध्यक्ष रोशन सिंह सचिव पारस खड्कालगायतको उपस्थिति थियो । नेपाली क्रिकेट टोलीका कप्तान रोहित पौडेलले तयारी धेरै राम्रो भएको बताउँदै शृंखला खेल्न उत्साहित रहेको बताए ।</p>\n<p style=\"text-align: justify;\">‘एकदम राम्रो तयारी हुनेछ विश्वकप छनोटका लागि, अस्ट्रेलियामा पनि राम्रो खेलहरू खेलेर आएका छौं । तयारी एकदम राम्रो छ । यो शृंखला खेल्नका लागि एकदमै उत्साहित छौं’ कप्तान रोहितले भने । बिदाइ कार्यक्रम अघि जेनजी आन्दोलनमा ज्यान गुमाएका व्यक्तिहरूप्रति श्रद्धाञ्जली अर्पण गर्दै दीप प्रज्वलन पनि गरिएको थियो ।</p>\n<p style=\"text-align: justify;\">सिरिजका खेलहरू आगामी असोज ११, १३ र १४ गते हुँदैछ । नेपालले यसअघि नै रोहितकुमार पौडेलको कप्तानीमा १६ सदस्यीय नेपाली टोली घोषणा गरिसकेको छ भने वेष्ट इण्डिजले पनि अकिल हुसेनको कप्तानीमा घोषित १५ सदस्यीय टोली घोषणा गरेको हो ।</p>\n<p style=\"text-align: justify;\">नेपालले पहिलोपटक आईसीसी पूर्ण सदस्य तथा पूर्व विश्वकप विजेता वेष्ट इण्डिजसँग खेल्न लागेको हो र यसलाई युनिटी कप टी २० अन्तर्राष्ट्रिय सिरिजको नाम दिइएको छ। यस सिरिजको लागि वेष्ट इण्डिजले आफ्ना अनुभवी खेलाडीलाई भने विश्राम दिएको छ ।</p>\n<p style=\"text-align: justify;\">क्यानले संयुक्त अरब इमिरेट्सको शारजाहमा हुने नेपाल र वेष्ट इण्डिजबीचको सिरिज जेनजी आन्दोलनमा निधन भएकाप्रति समर्पण गर्दै यो प्रतियोगिताको नाम ‘युनिटी कप’ राखेको छ ।</p>\n<p style=\"text-align: justify;\">नेपाली टोलीमा रोहित कुमार पौडेल (कप्तान), दीपेन्द्रसिंह ऐरी (उपकप्तान), कुशल भुर्तेल, लोकेस बम, कुशल मल्ल, आसिफ सेख, आदिल अन्सारी, करण केसी, नन्दन यादव, सन्दीप लामिछाने, सन्दीप जोरा, आरिफ सेख, ललितनारायण राजवंशी, गुलशन झा, सोमपाल कामी र साहब आलम रहेका छन् ।</p>\n<p style=\"text-align: justify;\">यता वेष्ट इण्डिजको टोलीमा अकिल होसेन (कप्तान),फाबियन एलन, ज्वेल एन्ड्रयु, अकिम अगेस्ट, नवीन बिदाइस, जेडियाह ब्लेड्स, केसी कार्टी, करिम गोरे, जेसन होल्डर, आमिर जाङ्गु, काइल मेयर्स, ओबेड म्याककोय, जिशन मोटारा, रामोन सिमोन्ड्स र शमार स्प्रिङ्गर रहेका छन् ।</p>\n<p style=\"text-align: justify;\">ओमानमा हुने टी-२० विश्वकप छनोटको तयारीका लागि नेपालले दुई पटकको टी-२० विश्वकप विजेता वेस्ट इण्डिजसँग सिरिज खेल्न लागेको हो ।</p>\n<p style=\"text-align: justify;\">वेस्ट इण्डिजसँग सिरिज खेले लगत्तै नेपाली टोली त्यतैबाट विश्वकप छनोट खेल्न ओमान जानेछ। ओमानमा नौ टोलीबीच हुने छनोटमा शीर्ष तीन टोली भएमा नेपाल लगातार दोस्रो पटक र समग्रमा तेस्रो पटक टी-२० विश्वकपमा छनोट हुनेछ ।</p>\n<p style=\"text-align: justify;\">",
  "content_text": "वेस्ट इन्डिजविरुद्ध युनिटी कप टी-२० सिरिजका लागि युएई जाने नेपाली क्रिकेट टोलीको बिदाइ गरिएको छ । बिहीबार नेपाल क्रिकेट संघ (क्यान)ले त्रिवि क्रिकेट मैदान कीर्तिपुरमा एक कार्यक्रम गरि टोलीको बिदाइ गरेको हो । उक्त कार्यक्रममा राष्ट्रिय खेलकुद परिषद्(राखेप) का सदस्यसचिव टंकलाल घिसिङ, क्यान उपाध्यक्ष रोशन सिंह सचिव पारस खड्कालगायतको उपस्थिति थियो । नेपाली क्रिकेट टोलीका कप्तान रोहित पौडेलले तयारी धेरै राम्रो भएको बताउँदै शृंखला खेल्न उत्साहित रहेको बताए । ‘एकदम राम्रो तयारी हुनेछ विश्वकप छनोटका लागि, अस्ट्रेलियामा पनि राम्रो खेलहरू खेलेर आएका छौं । तयारी एकदम राम्रो छ । यो शृंखला खेल्नका लागि एकदमै उत्साहित छौं’ कप्तान रोहितले भने । बिदाइ कार्यक्रम अघि जेनजी आन्दोलनमा ज्यान गुमाएका व्यक्तिहरूप्रति श्रद्धाञ्जली अर्पण गर्दै दीप प्रज्वलन पनि गरिएको थियो । सिरिजका खेलहरू आगामी असोज ११, १३ र १४ गते हुँदैछ । नेपालले यसअघि नै रोहितकुमार पौडेलको कप्तानीमा १६ सदस्यीय नेपाली टोली घोषणा गरिसकेको छ भने वेष्ट इण्डिजले पनि अकिल हुसेनको कप्तानीमा घोषित १५ सदस्यीय टोली घोषणा गरेको हो । नेपालले पहिलोपटक आईसीसी पूर्ण सदस्य तथा पूर्व विश्वकप विजेता वेष्ट इण्डिजसँग खेल्न लागेको हो र यसलाई युनिटी कप टी २० अन्तर्राष्ट्रिय सिरिजको नाम दिइएको छ। यस सिरिजको लागि वेष्ट इण्डिजले आफ्ना अनुभवी खेलाडीलाई भने विश्राम दिएको छ । क्यानले संयुक्त अरब इमिरेट्सको शारजाहमा हुने नेपाल र वेष्ट इण्डिजबीचको सिरिज जेनजी आन्दोलनमा निधन भएकाप्रति समर्पण गर्दै यो प्रतियोगिताको नाम ‘युनिटी कप’ राखेको छ । नेपाली टोलीमा रोहित कुमार पौडेल (कप्तान), दीपेन्द्रसिंह ऐरी (उपकप्तान), कुशल भुर्तेल, लोकेस बम, कुशल मल्ल, आसिफ सेख, आदिल अन्सारी, करण केसी, नन्दन यादव, सन्दीप लामिछाने, सन्दीप जोरा, आरिफ सेख, ललितनारायण राजवंशी, गुलशन झा, सोमपाल कामी र साहब आलम रहेका छन् । यता वेष्ट इण्डिजको टोलीमा अकिल होसेन (कप्तान),फाबियन एलन, ज्वेल एन्ड्रयु, अकिम अगेस्ट, नवीन बिदाइस, जेडियाह ब्लेड्स, केसी कार्टी, करिम गोरे, जेसन होल्डर, आमिर जाङ्गु, काइल मेयर्स, ओबेड म्याककोय, जिशन मोटारा, रामोन सिमोन्ड्स र शमार स्प्रिङ्गर रहेका छन् । ओमानमा हुने टी-२० विश्वकप छनोटको तयारीका लागि नेपालले दुई पटकको टी-२० विश्वकप विजेता वेस्ट इण्डिजसँग सिरिज खेल्न लागेको हो । वेस्ट इण्डिजसँग सिरिज खेले लगत्तै नेपाली टोली त्यतैबाट विश्वकप छनोट खेल्न ओमान जानेछ। ओमानमा नौ टोलीबीच हुने छनोटमा शीर्ष तीन टोली भएमा नेपाल लगातार दोस्रो पटक र समग्रमा तेस्रो पटक टी-२० विश्वकपमा छनोट हुनेछ ।",
  "fetched_at": "2025-09-19T02:54:02.693969Z",
  "id": "36b5f9da579b53f417a8fc5380019b2609521768cb11e5ec5fa9234c381cb86d",
  "images": [],
  "lang": "ne",
  "published_at": "2025-09-19T02:11:13Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "वेस्ट इन्डिजविरुद्ध युनिटी कप टी-२० सिरिजका लागि युएई जाने नेपाली क्रिकेट टोलीको बिदाइ गरिएको छ । बिहीबार नेपाल क्रिकेट संघ (क्यान)ले त्रिवि क्रिकेट मैदान कीर्तिपुरमा एक कार्यक्रम गरि टोलीको बिदाइ गरेको हो । उक्त कार्यक्रममा राष्ट्रिय खेलकुद परिषद्(राखेप) का सदस्यसचिव टंकलाल घिसिङ, क्यान उपाध्यक्ष रोशन सिंह सचिव पारस खड्कालगायतको उपस्थिति थियो । नेपाली क्रिकेट टोलीका &#8230;",
  "tags": null,
  "title": "युनिटी कप टी-२० आई सिरिजमा सहभागी हुने नेपाली क्रिकेट टोलीको बिदाइ",
  "url": "https://www.nepaljapan.com/09/19/681532/",
  "version": 1
}