{
  "byline": "न्युज अफ नेपाल",
  "canonical_hash": "86c15f5ae27e0cf93967bb9a9a6a2776c6576cb5943cd44c6a483ef9de7be6ea",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/Spiner-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं।</strong></p>\n\n\n\n<p>बानेश्वरमा भदौ २३ गते प्रतिनिधिसभा भवनअगाडि भएको गोलीकाण्डमा स्पाइनर पेस्तोल प्रयोग गरिएको हुनसक्ने आशंका गरिएको छ । सरकारका उच्च अधिकारीहरूले प्रहरीको राइफलको गोलीबाट त्यति धेरै मानिसहरू मर्न नसक्ने भन्दै यस विषयमा गम्भीर छानबिन हुनुपर्ने बताएका छन् ।</p>\n\n\n\n<p>काठमाडौंका प्रमुख जिल्ला अधिकारी छवि रिजाल बानेश्वरमा त्यति धेरै मानिसहरू मृत्यु भएको खबर पाउँदा आश्चर्यमा पर्नुभएको थियो । रिजालले प्रहरीलाई त्यसरी गोली हान्ने अधिकार नदिइएको र प्रहरीको राइफलबाट त्यति धेरै मानिसहरूको मृत्यु हुन नसक्ने भन्दै निकटस्थहरूसँग आश्चर्य व्यक्त गर्नुभएको थियो । सोही दिन भएको गोली प्रहारमा कम्तीमा १९ जनाको घटनास्थलमै मृत्यु भएको थियो । मृतकमध्ये कतिपयलाई टाउकोमा नै गोली लागेको थियो ।</p>\n\n\n\n<p>वरिष्ठ अधिवक्ता युवराज संग्रौलाले नेपालका प्रहरीले हानेको राइफलको गोलीले ठ्याक्कै टाउकोमा लाग्ने सम्भावना कम हुने भएकाले सो गोली काण्ड प्रकरण रहस्यमय भएको बताउनुभयो । ‘एकाध घटनाबाहेक प्रहरीले हानेको गोली पाखुुरा, खुट्टा, पेटमा र छातीतिर लाग्छ तर टाउको र निधारमा लाग्ने गोली राइफलबाट खासै हुँदैन’, अधिवक्ता संग्रौलाले भन्नुभयो– ‘सो घटनामा राइफलको गोलीभन्दा पनि ४ सय मिटर परबाट वाइनाकुलर प्रयोग गरेर स्पाइनरमार्फत टाउको र निधारमा गोली हानेको जस्तो देखिन्छ ।’</p>\n\n\n\n<p>संग्रौलाले त्यस दिन प्रतिनिधिसभाअगाडि जसरी गोली फुत्रुक फुत्रुक खसेको छ, त्यसरी स्पाइनर प्रयोग गर्ने कुनै बाह्य अपराधी त थिएन भन्ने प्रश्नसमेत गर्नुभएको छ । ‘त्यो प्रहरीमाथि आरोप लगाएर विध्वंस मच्चाउन उद्यत कुनै आपराधिक गिरोह त थिएन ? त्यस सम्बन्धमा सरकारले गम्भीर छानबिन गरी सत्यतथ्य बाहिर ल्याउनुपर्छ’ –अधिवक्ता संग्रौलाले भन्नुभयो ।</p>",
  "content_text": "काठमाडौं। बानेश्वरमा भदौ २३ गते प्रतिनिधिसभा भवनअगाडि भएको गोलीकाण्डमा स्पाइनर पेस्तोल प्रयोग गरिएको हुनसक्ने आशंका गरिएको छ । सरकारका उच्च अधिकारीहरूले प्रहरीको राइफलको गोलीबाट त्यति धेरै मानिसहरू मर्न नसक्ने भन्दै यस विषयमा गम्भीर छानबिन हुनुपर्ने बताएका छन् । काठमाडौंका प्रमुख जिल्ला अधिकारी छवि रिजाल बानेश्वरमा त्यति धेरै मानिसहरू मृत्यु भएको खबर पाउँदा आश्चर्यमा पर्नुभएको थियो । रिजालले प्रहरीलाई त्यसरी गोली हान्ने अधिकार नदिइएको र प्रहरीको राइफलबाट त्यति धेरै मानिसहरूको मृत्यु हुन नसक्ने भन्दै निकटस्थहरूसँग आश्चर्य व्यक्त गर्नुभएको थियो । सोही दिन भएको गोली प्रहारमा कम्तीमा १९ जनाको घटनास्थलमै मृत्यु भएको थियो । मृतकमध्ये कतिपयलाई टाउकोमा नै गोली लागेको थियो । वरिष्ठ अधिवक्ता युवराज संग्रौलाले नेपालका प्रहरीले हानेको राइफलको गोलीले ठ्याक्कै टाउकोमा लाग्ने सम्भावना कम हुने भएकाले सो गोली काण्ड प्रकरण रहस्यमय भएको बताउनुभयो । ‘एकाध घटनाबाहेक प्रहरीले हानेको गोली पाखुुरा, खुट्टा, पेटमा र छातीतिर लाग्छ तर टाउको र निधारमा लाग्ने गोली राइफलबाट खासै हुँदैन’, अधिवक्ता संग्रौलाले भन्नुभयो– ‘सो घटनामा राइफलको गोलीभन्दा पनि ४ सय मिटर परबाट वाइनाकुलर प्रयोग गरेर स्पाइनरमार्फत टाउको र निधारमा गोली हानेको जस्तो देखिन्छ ।’ संग्रौलाले त्यस दिन प्रतिनिधिसभाअगाडि जसरी गोली फुत्रुक फुत्रुक खसेको छ, त्यसरी स्पाइनर प्रयोग गर्ने कुनै बाह्य अपराधी त थिएन भन्ने प्रश्नसमेत गर्नुभएको छ । ‘त्यो प्रहरीमाथि आरोप लगाएर विध्वंस मच्चाउन उद्यत कुनै आपराधिक गिरोह त थिएन ? त्यस सम्बन्धमा सरकारले गम्भीर छानबिन गरी सत्यतथ्य बाहिर ल्याउनुपर्छ’ –अधिवक्ता संग्रौलाले भन्नुभयो ।",
  "fetched_at": "2025-09-16T01:42:25.377108Z",
  "id": "c4f6b40bf0705015e28d0fab76a5baedb08f1f775ac1733962dde797738b7666",
  "images": [
    "https://newsofnepal.com/wp-content/uploads/2025/09/Spiner-150x150.jpg"
  ],
  "lang": "ne",
  "published_at": "2025-09-16T01:39:32Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/Spiner-150x150.jpg\" style=\"display: block; margin-bottom: 5px; clear: both;\" width=\"150\" />काठमाडौं। बानेश्वरमा भदौ २३ गते प्रतिनिधिसभा भवनअगाडि भएको गोलीकाण्डमा स्पाइनर पेस्तोल प्रयोग गरिएको हुनसक्ने आशंका गरिएको छ । सरकारका उच्च अधिकारीहरूले प्रहरीको राइफलको गोलीबाट त्यति धेरै मानिसहरू मर्न नसक्ने भन्दै यस विषयमा गम्भीर छानबिन हुनुपर्ने बताएका छन् । काठमाडौंका प्रमुख जिल्ला अधिकारी छवि रिजाल बानेश्वरमा त्यति धेरै मानिसहरू मृत्यु भएको खबर पाउँदा आश्चर्यमा पर्नुभएको थियो [&#8230;]",
  "tags": null,
  "title": "बानेश्वरको हिंसा: स्पाइनर पेस्तोलको प्रयोग भएको आशंका",
  "url": "https://newsofnepal.com/2025/09/16/731460/",
  "version": 1
}