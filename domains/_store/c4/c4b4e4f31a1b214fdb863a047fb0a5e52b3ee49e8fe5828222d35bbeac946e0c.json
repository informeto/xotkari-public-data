{
  "byline": "नागरिक",
  "canonical_hash": "7cca31be83243d8bdbdca157570128c219443f611f8ea24cd2777da8b56c072a",
  "content_html": "<p><img alt=\"\" src=\"https://images.nagariknewscdn.com/2025/third-party/1757945742_OM_Prakas.jpg\" /></p><p>सरकारले बुधबार (असोज १ गते) शोक दिवस मनाउने निर्णय गरेको छ । मन्त्रिपरिषद्को सोमबार बसेको बैठकले जेन-जी आन्दोलनमा ज्यान गुमाएकाहरूप्रति शोक मनाउने निर्णय गरेको हो । </p><p>उक्त दिन सार्वजनिक बिदा दिने निर्णय पनि सरकारले गरेको छ । आन्दोलनमा ज्यान गुमाएकालाई सहिद घोषणा गर्दै उनीहरूलाई राष्ट्रिय सम्मानसहित अन्त्येष्‍टि गर्ने निर्णय पनि गरिएको गृहमन्त्री ओमप्रकाश अर्यालले जानकारी दिए ।</p><p>सरकारले सहिद भएकाका परिवारलाई क्षतिपूर्ति तथा राहतस्वरूप १५ लाख रुपैयाँ दिने भएको छ । यसअघि प्रत्येक मृतकका परिवारलाई १० लाख रुपैयाँ दिने घोषणा गरिएको थियो । मन्त्रिपरिषद् बैठकले थप पाँच लाख रुपैयाँ दिने निर्णय गरेको गृहमन्त्री अर्यालले जानकारी दिए ।  </p><p>बैठकले जेन-जी आन्दोलनमा भएका घटनाको छानबिन गर्न उच्चस्तरीय न्यायिक जाँचबुझ आयोग गठन गर्ने निर्णय पनि गरेको छ । आन्दोलनमा ज्यान गुमाउने युवाहरूको सम्झनामा जेन-जी स्मारक पार्क बनाउने निर्णय पनि मन्त्रिपरिषद् बैठकले गरेको छ । त्यसैगरी जेन-जी आन्दोलनमा क्षति भएका संरचनाको पुनर्निर्माणका लागि पुनर्निर्माण कोष बनाउने निर्णय पनि गरिएको छ ।  </p><p>यसैगरी प्रहरी प्रधान कार्यालयले जेन-जी आन्दोलनका क्रममा ज्यान गुमाएका प्रहरीका परिवारलाई १० लाख रुपैयाँ दिने निर्णय गरेको छ । प्रहरी प्रवक्ता विनोद घिमिरेले जारी गरेको सूचनाअनुसार उनीहरूलाई आइजिपीदेखि प्रहरी निरीक्षकसम्मको तलब कट्टा गरेर उक्त राहत रकम दिन लागिएको हो ।</p>",
  "content_text": "सरकारले बुधबार (असोज १ गते) शोक दिवस मनाउने निर्णय गरेको छ । मन्त्रिपरिषद्को सोमबार बसेको बैठकले जेन-जी आन्दोलनमा ज्यान गुमाएकाहरूप्रति शोक मनाउने निर्णय गरेको हो । उक्त दिन सार्वजनिक बिदा दिने निर्णय पनि सरकारले गरेको छ । आन्दोलनमा ज्यान गुमाएकालाई सहिद घोषणा गर्दै उनीहरूलाई राष्ट्रिय सम्मानसहित अन्त्येष्‍टि गर्ने निर्णय पनि गरिएको गृहमन्त्री ओमप्रकाश अर्यालले जानकारी दिए । सरकारले सहिद भएकाका परिवारलाई क्षतिपूर्ति तथा राहतस्वरूप १५ लाख रुपैयाँ दिने भएको छ । यसअघि प्रत्येक मृतकका परिवारलाई १० लाख रुपैयाँ दिने घोषणा गरिएको थियो । मन्त्रिपरिषद् बैठकले थप पाँच लाख रुपैयाँ दिने निर्णय गरेको गृहमन्त्री अर्यालले जानकारी दिए । बैठकले जेन-जी आन्दोलनमा भएका घटनाको छानबिन गर्न उच्चस्तरीय न्यायिक जाँचबुझ आयोग गठन गर्ने निर्णय पनि गरेको छ । आन्दोलनमा ज्यान गुमाउने युवाहरूको सम्झनामा जेन-जी स्मारक पार्क बनाउने निर्णय पनि मन्त्रिपरिषद् बैठकले गरेको छ । त्यसैगरी जेन-जी आन्दोलनमा क्षति भएका संरचनाको पुनर्निर्माणका लागि पुनर्निर्माण कोष बनाउने निर्णय पनि गरिएको छ । यसैगरी प्रहरी प्रधान कार्यालयले जेन-जी आन्दोलनका क्रममा ज्यान गुमाएका प्रहरीका परिवारलाई १० लाख रुपैयाँ दिने निर्णय गरेको छ । प्रहरी प्रवक्ता विनोद घिमिरेले जारी गरेको सूचनाअनुसार उनीहरूलाई आइजिपीदेखि प्रहरी निरीक्षकसम्मको तलब कट्टा गरेर उक्त राहत रकम दिन लागिएको हो ।",
  "fetched_at": "2025-09-16T02:46:28.917768Z",
  "id": "c4b4e4f31a1b214fdb863a047fb0a5e52b3ee49e8fe5828222d35bbeac946e0c",
  "images": [
    "https://images.nagariknewscdn.com/2025/third-party/1757945742_OM_Prakas.jpg"
  ],
  "lang": "ne",
  "published_at": "2025-09-16T01:17:21Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "यसअघि प्रत्येक मृतकका परिवारलाई १० लाख रुपैयाँ दिने घोषणा गरिएको थियो । मन्त्रिपरिषद् बैठकले थप पाँच लाख रुपैयाँ दिने निर्णय गरेको गृहमन्त्री अर्यालले जानकारी दिए ।...",
  "tags": null,
  "title": "भोलि सार्वजनिक बिदा",
  "url": "https://nagariknews.nagariknetwork.com/social-affairs/public-holiday-tomorrow-83-27.html",
  "version": 1
}