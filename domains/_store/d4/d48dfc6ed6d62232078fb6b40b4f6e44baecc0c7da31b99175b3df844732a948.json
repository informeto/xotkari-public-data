{
  "byline": "अमर खड्का",
  "canonical_hash": "2afdf9793e229dc41ba2a70a205e884ba3c4cece1bc9d7063367543ef5100b85",
  "content_html": "<p><img alt=\"\" src=\"https://images.nagariknewscdn.com/2024/third-party/1758550631_Dharan11.jpg\" /></p><p>जेन–जीको आन्दोलनका क्रममा धरानमा पाँच करोडभन्दा बढीको क्षति भएको प्रारम्भिक अनुमान गरिएको छ । जेन–जीको नामबाट धरान क्षेत्रमा निजी घर, होटल र पार्टी कार्यालयमा तोडफोड, आगजनी तथा लुटपाटबाट पाँच करोडभन्दा बढीको क्षति भएको प्रहरीले जनाएको छ ।  </p><p>इलाका प्रहरी कार्यालय धरानका डीएसपी प्रकाश जवेगुकाअनुसार अहिलेसम्म पनि आन्दोलनका क्रममा भएको क्षतिको मुचुल्का तयार गरेर रिपोर्ट तयार गर्ने काम भइरहेकाले पूर्ण विवरण आइसकेको छैन । अहिलेसम्म प्रहरीले व्यक्तिका घर, होटल र पार्टी कार्यालयमा भएको क्षतिको विवरण संकलन गरिरहेको छ । धरानमा भएको आगजनीबाट सबैभन्दा बढी क्षतिभएको भाटभटेनी सपिङ् सेन्टरको भने कुनै क्षतिको अनुमान लगाउन नसकिएको जवेगुले नागरिकलाई बताए ।  </p><p>धरानमा जेन–जीको नामबाट निसाना बनाएरै व्यक्तिगत धनसम्पत्तिमा क्षति गरेपछि दोषीको नाम किटान गरि अहिलेसम्म १२ जनाले जाहेरी दिएका छन् । अहिलेसम्म २५ जनाविरुद्ध किटानी जाहेरी परेको  छ । घटनामा संलग्नको नामभने सार्वजनिक गरिएको छैन ।  </p><p>धरानमा नेपाली कांग्रेस, नेकपा एमाले र माओवादी केन्द्रको पार्टी कार्यालय तोडफोड भएको थियो । यसैगरी, धरान उपमहानगर पालिकाका पूर्वप्रमुख मनोज मेन्याङ्वो, पूर्वउपमेयर मञ्जु भण्डारी, पूर्वसांसद जयकुमार राई, धरान उपमहानगर कार्यपालिका सदस्य सिर्जना नेपाल, नेपाली कांग्रेसका कोशी प्रदेश महामन्त्री उमेश थापा, कांग्रेस सुनसरी क्षेत्र १ का सभापति सुजेन्द्र गोले तामाङ्लगायतको घर तोडफोड भएको थियो । पूर्वमेयर मेन्याङ्वोको कञ्चनजंघा होटल पनि तोडफोड गरिएको थियो । सञ्चालक न्याङ्वोले होटलबाट छ लाख रुपैयाँ नगदसमेत लुटिएको प्रहरी कार्यालयमा दिएको उजुरीमा उल्लेख छ ।  </p><p>यस्तै,  पूर्वउपमेयर भण्डारीको घरमा डेरा गरी बस्ने सुनिता पोखरेलको कोठामा भएका सामान पनि तोडफोड गरिएको थियो । डीएसपी जबेगुले उजुरीकर्ताका घटनाको सुक्ष्म ढङ्गले खोज अनुसन्धान भईरहेको बताए ।</p><p>धरानमा भाटभटेनीमा आगजनी गरेको तीन दिनपछि चारवटा मानव कङ्काल फेला परेका थिए। पुरै जलेको कंकालमात्र फेला परेको थियो । भाटभटेनीको क्षतिको पूर्ण विवरण भने अझै आएको छैन । </p>",
  "content_text": "जेन–जीको आन्दोलनका क्रममा धरानमा पाँच करोडभन्दा बढीको क्षति भएको प्रारम्भिक अनुमान गरिएको छ । जेन–जीको नामबाट धरान क्षेत्रमा निजी घर, होटल र पार्टी कार्यालयमा तोडफोड, आगजनी तथा लुटपाटबाट पाँच करोडभन्दा बढीको क्षति भएको प्रहरीले जनाएको छ । इलाका प्रहरी कार्यालय धरानका डीएसपी प्रकाश जवेगुकाअनुसार अहिलेसम्म पनि आन्दोलनका क्रममा भएको क्षतिको मुचुल्का तयार गरेर रिपोर्ट तयार गर्ने काम भइरहेकाले पूर्ण विवरण आइसकेको छैन । अहिलेसम्म प्रहरीले व्यक्तिका घर, होटल र पार्टी कार्यालयमा भएको क्षतिको विवरण संकलन गरिरहेको छ । धरानमा भएको आगजनीबाट सबैभन्दा बढी क्षतिभएको भाटभटेनी सपिङ् सेन्टरको भने कुनै क्षतिको अनुमान लगाउन नसकिएको जवेगुले नागरिकलाई बताए । धरानमा जेन–जीको नामबाट निसाना बनाएरै व्यक्तिगत धनसम्पत्तिमा क्षति गरेपछि दोषीको नाम किटान गरि अहिलेसम्म १२ जनाले जाहेरी दिएका छन् । अहिलेसम्म २५ जनाविरुद्ध किटानी जाहेरी परेको छ । घटनामा संलग्नको नामभने सार्वजनिक गरिएको छैन । धरानमा नेपाली कांग्रेस, नेकपा एमाले र माओवादी केन्द्रको पार्टी कार्यालय तोडफोड भएको थियो । यसैगरी, धरान उपमहानगर पालिकाका पूर्वप्रमुख मनोज मेन्याङ्वो, पूर्वउपमेयर मञ्जु भण्डारी, पूर्वसांसद जयकुमार राई, धरान उपमहानगर कार्यपालिका सदस्य सिर्जना नेपाल, नेपाली कांग्रेसका कोशी प्रदेश महामन्त्री उमेश थापा, कांग्रेस सुनसरी क्षेत्र १ का सभापति सुजेन्द्र गोले तामाङ्लगायतको घर तोडफोड भएको थियो । पूर्वमेयर मेन्याङ्वोको कञ्चनजंघा होटल पनि तोडफोड गरिएको थियो । सञ्चालक न्याङ्वोले होटलबाट छ लाख रुपैयाँ नगदसमेत लुटिएको प्रहरी कार्यालयमा दिएको उजुरीमा उल्लेख छ । यस्तै, पूर्वउपमेयर भण्डारीको घरमा डेरा गरी बस्ने सुनिता पोखरेलको कोठामा भएका सामान पनि तोडफोड गरिएको थियो । डीएसपी जबेगुले उजुरीकर्ताका घटनाको सुक्ष्म ढङ्गले खोज अनुसन्धान भईरहेको बताए । धरानमा भाटभटेनीमा आगजनी गरेको तीन दिनपछि चारवटा मानव कङ्काल फेला परेका थिए। पुरै जलेको कंकालमात्र फेला परेको थियो । भाटभटेनीको क्षतिको पूर्ण विवरण भने अझै आएको छैन ।",
  "fetched_at": "2025-09-22T14:44:52.818329Z",
  "id": "d48dfc6ed6d62232078fb6b40b4f6e44baecc0c7da31b99175b3df844732a948",
  "images": [
    "https://images.nagariknewscdn.com/2024/third-party/1758550631_Dharan11.jpg"
  ],
  "lang": "ne",
  "published_at": "2025-09-22T14:17:22Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "धरानमा जेन–जीको नामबाट निसाना बनाएरै व्यक्तिगत धनसम्पत्तिमा क्षति गरेपछि दोषीको नाम किटान गरि अहिलेसम्म १२ जनाले जाहेरी दिएका छन् ।...",
  "tags": null,
  "title": "जेन–जीको आन्दोलनले धरानमा पाँच करोडको क्षति",
  "url": "https://nagariknews.nagariknetwork.com/economy/gen-g-s-protest-causes-rs-50-million-damage-in-dharan-11-75.html",
  "version": 1
}