{
  "byline": "नागरिक",
  "canonical_hash": "362cfbf1aeefd37448a7a0edc453c71f4fd1d5b16981c225d7c8686df6da5af8",
  "content_html": "<p><img alt=\"\" src=\"https://images.nagariknewscdn.com/authors/1725689263_Prachanda.jpg\" /></p><p>नेकपा माओवादी केन्द्रका अध्यक्ष पुष्पकमल दाहालले आफूहरू व्यवहारमा चुकेको बताउँदै आत्मालोचना गरेका छन् । संविधान दिवसको पूर्वसन्ध्यामा एक सन्देश जारी गर्दै प्रचण्डले विचार र नीति सही भए पनि व्यवहारमा चुकेको बताए ।  </p><p>उनले जारी गरेको सन्देशमा भनेका छन्, ‘आज संविधान दिवसको अवसरमा म स्वीकार गर्छु, कि हामीबाट पनि कमजोरी भए । हामीले गलत विचार र नीति लिएका होइनौं तर व्यवहारमा हामी कतै न कतै चुक्यौं । वर्ग र समुदायसँगको हिजोको हाम्रो जीवन्त सम्बन्ध कतै न कतै फितलो भयो । शहीद परिवार, वेपत्ता परिवार, घाइते, अपांग र यातनापीडित साथीहरुका हामीप्रतिका अपेक्षा पूरा गर्न हामी कतै न कतै अलमलियौं । एक्लै सरकारको नेतृत्व गर्न हाम्रो कहिल्यै संख्या पुगेन ।’</p><p>उनले जेन-जी आन्दोलनमा उठेको विषय माओवादी विद्रोहमा पनि उठेको बताउँदै समय र परिवर्तनको आवाज सुन्न ढिलाइ हुँदा राज्यले ठूलो क्षति व्यहोर्नुपरेको उनले बताएका छन् । उनले भनेका छन्, ‘पछिल्ला घटनाक्रम हेर्दा कता कता यस्तो लाग्छ, हाम्रा फरक मतहरु त्यतिबेलै स्वीकार गरिन्थ्यो र त्यसको सफल कार्यान्वयन हुन्थ्यो भने आज युवाहरुले विद्रोह गर्नुपर्ने र रगत बगाउनुपर्ने अवस्था सिर्जना नहुन सक्थ्यो । परम्परागत दलहरुले परिवर्तनको आवाज सुन्न ढिला गर्दा दस वर्ष लामो जनयुद्धमा ठूलो क्षति भयो र अहिले जेन-जी विद्रोहमा पनि देशले ठूलो मूल्य चुकाउन पर्यो ।’</p>",
  "content_text": "नेकपा माओवादी केन्द्रका अध्यक्ष पुष्पकमल दाहालले आफूहरू व्यवहारमा चुकेको बताउँदै आत्मालोचना गरेका छन् । संविधान दिवसको पूर्वसन्ध्यामा एक सन्देश जारी गर्दै प्रचण्डले विचार र नीति सही भए पनि व्यवहारमा चुकेको बताए । उनले जारी गरेको सन्देशमा भनेका छन्, ‘आज संविधान दिवसको अवसरमा म स्वीकार गर्छु, कि हामीबाट पनि कमजोरी भए । हामीले गलत विचार र नीति लिएका होइनौं तर व्यवहारमा हामी कतै न कतै चुक्यौं । वर्ग र समुदायसँगको हिजोको हाम्रो जीवन्त सम्बन्ध कतै न कतै फितलो भयो । शहीद परिवार, वेपत्ता परिवार, घाइते, अपांग र यातनापीडित साथीहरुका हामीप्रतिका अपेक्षा पूरा गर्न हामी कतै न कतै अलमलियौं । एक्लै सरकारको नेतृत्व गर्न हाम्रो कहिल्यै संख्या पुगेन ।’ उनले जेन-जी आन्दोलनमा उठेको विषय माओवादी विद्रोहमा पनि उठेको बताउँदै समय र परिवर्तनको आवाज सुन्न ढिलाइ हुँदा राज्यले ठूलो क्षति व्यहोर्नुपरेको उनले बताएका छन् । उनले भनेका छन्, ‘पछिल्ला घटनाक्रम हेर्दा कता कता यस्तो लाग्छ, हाम्रा फरक मतहरु त्यतिबेलै स्वीकार गरिन्थ्यो र त्यसको सफल कार्यान्वयन हुन्थ्यो भने आज युवाहरुले विद्रोह गर्नुपर्ने र रगत बगाउनुपर्ने अवस्था सिर्जना नहुन सक्थ्यो । परम्परागत दलहरुले परिवर्तनको आवाज सुन्न ढिला गर्दा दस वर्ष लामो जनयुद्धमा ठूलो क्षति भयो र अहिले जेन-जी विद्रोहमा पनि देशले ठूलो मूल्य चुकाउन पर्यो ।’",
  "fetched_at": "2025-09-18T11:52:44.064272Z",
  "id": "b151b33e2b2f38b341cc8118318fc7941fac129ff3c4b9db33b8b2f48aa97a5c",
  "images": [
    "https://images.nagariknewscdn.com/authors/1725689263_Prachanda.jpg"
  ],
  "lang": "ne",
  "published_at": "2025-09-18T11:31:03Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "संविधान दिवसको पूर्वसन्ध्यामा एक सन्देश जारी गर्दै प्रचण्डले विचार र नीति सही भए पनि व्यवहारमा चुकेको बताए ।...",
  "tags": null,
  "title": "व्यवहारमा चुक्यौँ भन्दै प्रचण्डले गरे आत्मालोचना: भन्छन्-परिवर्तनको आवाज नसुन्दा यत्रो क्षति भयो",
  "url": "https://nagariknews.nagariknetwork.com/politics/prachanda-introspects-saying-he-made-a-mistake-in-practice-he-says-so-much-damage-was-caused-by-not-listening-to-the-voice-of-change-69-64.html",
  "version": 1
}