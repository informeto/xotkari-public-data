{
  "byline": "न्युज अफ नेपाल",
  "canonical_hash": "c4c4853ff0e5d94f6ffa747a39d31a84e0f61f198a065271482ecfb127885313",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/thapa2-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौँ। </strong></p>\n\n\n\n<p>गोरखापत्रका फोटो पत्रकार कविता थापालाई “कमलबहादुर विष्ट स्मृति पुरस्कार”प्रदान गरिएको छ ।&nbsp;</p>\n\n\n\n<p>साहित्यकार कमलबहादुर विष्ट स्मृति प्रतिष्ठानद्वारा शनिवार राजधानीमा आयोजित कार्यक्रममा फोटो पत्रकार थापालाई पन्ध्रहजार रुपियाँ नगदसहित कमलबहादुर विष्ट स्मृति पुरस्कार प्रदान गरिएको हो ।&nbsp;</p>\n\n\n\n<p>साहित्यकार कमलबहादुर विष्ट स्मृति प्रतिष्ठानका अध्यक्ष एवं पूर्व वन तथा वातावरण मन्त्री एवं वागमति प्रदेश सदस्य राजु विष्टले साहित्यकार विष्ट निक्कै सरल र मेहनतलाई विश्वास गर्ने व्यक्तित्वको स्मृतिमा उनका परिवारले स्थापना गरेको सो पुरस्कार पनि समाजमा पत्रकारिता, साहित्यलगायतका विविध क्षेत्रमा सक्रिय रहने व्यक्तित्वहरुलाई नै प्रदान गर्दै आएको बताए ।&nbsp;</p>\n\n\n\n<p>साहित्यकार कमलबहादुर विष्टका सुपुत्री साहित्यकार डा. गायत्री विष्टले निजामतीमा सेवामा रहेर काम गर्नुभएका आफ्ना पिता, पत्रकारिता र साहित्यतर्फ पनि निक्कै झुकाव राख्ने व्यक्तित्व हुनुभएको स्मरण गरिन्&nbsp; । उनले पिताको पदचाप पछ्याउँदै आफू पनि साहित्य क्षेत्रमा कलम चलाउँदै आएको बताइन्&nbsp; ।&nbsp;</p>\n\n\n\n<figure class=\"wp-block-image size-large\"><img alt=\"\" class=\"wp-image-732353\" height=\"478\" src=\"https://newsofnepal.com/wp-content/uploads/2025/09/thapa1-768x478.jpg\" width=\"768\" /></figure>\n\n\n\n<p>उनले वि.स. २०७६ सालमा कोरोनाको समयमा पिताको निधन भएपछि उहाँका फुटकर कविताहरु सङ्ग्रह गरी प्रकाशन गरिएको र उहाँको स्मृतिमा माता मिश्रीमैया विष्ट संरक्षक रहने गरी दुई लाख रुपियाँको अक्षयकोषसहित स्मृति पुरस्कार राखिएको जानकारी दिइन् ।&nbsp;</p>\n\n\n\n<p>सोही अक्षयकोषबाट हरेक वर्ष&nbsp; पत्रकारिता, साहित्य, सङ्गीत क्षेत्रमा सक्रिय व्यक्तित्वहरुलाई पुरस्कार प्रदान गर्ने क्रममा यस वर्ष करिब दुई दशक फोटो पत्रकारिता गरेकी कविता थापालाई पुरस्कृत गरिएको बताइन् ।</p>\n\n\n\n<p>&nbsp;भक्तपुर गुण्डु निवासी फोटो पत्रकार कविता थापाले वि.स. २०६४ सालदेखि फोटो पत्रकारिता गर्दै आएकी छन्&nbsp; । वि.स. २०६६ सालदेखि गोरखापत्र संस्थानमा फोटो पत्रकारका रुपमा कार्यरत छन् ।</p>",
  "content_text": "काठमाडौँ। गोरखापत्रका फोटो पत्रकार कविता थापालाई “कमलबहादुर विष्ट स्मृति पुरस्कार”प्रदान गरिएको छ । साहित्यकार कमलबहादुर विष्ट स्मृति प्रतिष्ठानद्वारा शनिवार राजधानीमा आयोजित कार्यक्रममा फोटो पत्रकार थापालाई पन्ध्रहजार रुपियाँ नगदसहित कमलबहादुर विष्ट स्मृति पुरस्कार प्रदान गरिएको हो । साहित्यकार कमलबहादुर विष्ट स्मृति प्रतिष्ठानका अध्यक्ष एवं पूर्व वन तथा वातावरण मन्त्री एवं वागमति प्रदेश सदस्य राजु विष्टले साहित्यकार विष्ट निक्कै सरल र मेहनतलाई विश्वास गर्ने व्यक्तित्वको स्मृतिमा उनका परिवारले स्थापना गरेको सो पुरस्कार पनि समाजमा पत्रकारिता, साहित्यलगायतका विविध क्षेत्रमा सक्रिय रहने व्यक्तित्वहरुलाई नै प्रदान गर्दै आएको बताए । साहित्यकार कमलबहादुर विष्टका सुपुत्री साहित्यकार डा. गायत्री विष्टले निजामतीमा सेवामा रहेर काम गर्नुभएका आफ्ना पिता, पत्रकारिता र साहित्यतर्फ पनि निक्कै झुकाव राख्ने व्यक्तित्व हुनुभएको स्मरण गरिन् । उनले पिताको पदचाप पछ्याउँदै आफू पनि साहित्य क्षेत्रमा कलम चलाउँदै आएको बताइन् । उनले वि.स. २०७६ सालमा कोरोनाको समयमा पिताको निधन भएपछि उहाँका फुटकर कविताहरु सङ्ग्रह गरी प्रकाशन गरिएको र उहाँको स्मृतिमा माता मिश्रीमैया विष्ट संरक्षक रहने गरी दुई लाख रुपियाँको अक्षयकोषसहित स्मृति पुरस्कार राखिएको जानकारी दिइन् । सोही अक्षयकोषबाट हरेक वर्ष पत्रकारिता, साहित्य, सङ्गीत क्षेत्रमा सक्रिय व्यक्तित्वहरुलाई पुरस्कार प्रदान गर्ने क्रममा यस वर्ष करिब दुई दशक फोटो पत्रकारिता गरेकी कविता थापालाई पुरस्कृत गरिएको बताइन् । भक्तपुर गुण्डु निवासी फोटो पत्रकार कविता थापाले वि.स. २०६४ सालदेखि फोटो पत्रकारिता गर्दै आएकी छन् । वि.स. २०६६ सालदेखि गोरखापत्र संस्थानमा फोटो पत्रकारका रुपमा कार्यरत छन् ।",
  "fetched_at": "2025-09-20T16:24:03.176788Z",
  "id": "f550b998a8bcbfc7a61bb6983c214991ef2072534d29de80893edb9bf0b4e384",
  "images": [
    "https://newsofnepal.com/wp-content/uploads/2025/09/thapa2-150x150.jpg",
    "https://newsofnepal.com/wp-content/uploads/2025/09/thapa1-768x478.jpg"
  ],
  "lang": "ne",
  "published_at": "2025-09-20T16:12:46Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/thapa2-150x150.jpg\" style=\"display: block; margin-bottom: 5px; clear: both;\" width=\"150\" />काठमाडौँ।  गोरखापत्रका फोटो पत्रकार कविता थापालाई “कमलबहादुर विष्ट स्मृति पुरस्कार”प्रदान गरिएको छ ।&#160; साहित्यकार कमलबहादुर विष्ट स्मृति प्रतिष्ठानद्वारा शनिवार राजधानीमा आयोजित कार्यक्रममा फोटो पत्रकार थापालाई पन्ध्रहजार रुपियाँ नगदसहित कमलबहादुर विष्ट स्मृति पुरस्कार प्रदान गरिएको हो ।&#160; साहित्यकार कमलबहादुर विष्ट स्मृति प्रतिष्ठानका अध्यक्ष एवं पूर्व वन तथा वातावरण मन्त्री एवं वागमति प्रदेश सदस्य राजु विष्टले साहित्यकार [&#8230;]",
  "tags": null,
  "title": "फोटो पत्रकार  थापालाई ‘कमलबहादुर विष्ट स्मृति पुरस्कार’",
  "url": "https://newsofnepal.com/2025/09/20/732350/",
  "version": 1
}