{
  "byline": "न्युज अफ नेपाल",
  "canonical_hash": "df111507b9c5b7ad876c3d5ce58239809cba11c285a3d2011476ad7a1fe016df",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/ncell-sentar-1-6-150x150.png\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं।</strong></p>\n\n\n\n<p>लैनचौरस्थित एनसेलको मुख्यालय ‘एनसेल आइकन’मा भदौ २४ गते जेन–जी आन्दोलनका नाममा आपराधिक समूहले गरेको तोडफोड, आगजनी र डकैती घटनाबारे कम्पनीले औपचारिक उजुरी दर्ता गरेको छ । एनसेलले सोमबार जिल्ला प्रहरी कार्यालय, काठमाडौंमा उजुरी दर्ता गर्दै घटनामा संलग्न व्यक्तिहरूलाई पक्राउ गरी कानुनअनुसार कडा सजाय दिलाउन माग गरेको छ ।</p>\n\n\n\n<p>कम्पनीले उजुरीमा भवनभित्र प्रवेश गरी ग्राहक सेवा केन्द्र, रिसेप्सनलगायतका तल्लामा रहेका बहुमूल्य विद्युत उपकरण, कम्प्युटर, टेलिभिजन, प्रिन्टर, फ्रिज, कफी मेसिन, फिटनेस सामग्री, नगद र सेफमा रहेका कागजात तथा धातुजन्य सामानसम्म डकैती गरिएको उल्लेख गरेको छ । साथै, कार्यालय प्रयोजनका महत्त्वपूर्ण कागजात, प्रमाणपत्र, अनुमतिपत्र र जग्गाधनी प्रमाणपुर्जासमेत जलाइएको वा लुटिएको दाबी गरेको छ ।</p>\n\n\n\n<p>एनसेलका अनुसार आन्दोलनकारीले समूह बनाएर सुरक्षाकर्मीलाई धम्क्याई कोठामा थुनेपछि भवनको प्रत्येक तलामा तोडफोड तथा आगजनी गरेका थिए। कर्मचारीका व्यक्तिगत लकरसमेत फोडी ल्यापटप र गहनादेखि निजी सामानसम्म डकैती गरिएको कम्पनीको भनाइ छ ।<br />त्यसैगरी, एनसेलको आफ्नै तथा भाडामा लिइएका महँगा मोटरगाडीहरू पनि नियन्त्रणमा लिएर भवनको आँगन र सडकमा ल्याई आगजनी गरिएको उजुरीमा जनाइएको छ। कर्मचारीका निजी सवारीसाधनसमेत तोडफोड र जलाइएका कारण ठूलो आर्थिक तथा भौतिक क्षति भएको कम्पनीको दाबी छ।</p>\n\n\n\n<p>एनसेलले घटनामा भएको क्षतिको प्रारम्भिक विवरण र लुटिएका सम्पत्तिको सूची प्रहरीलाई उपलब्ध गराइसकेको छ। साथै, घटनाको सम्पूर्ण सिसिटिभी फुटेज पनि अनुसन्धानमा सहयोग पुगोस् भनेर प्रहरीलाई बुझाइएको जनाएको छ। कम्पनीले तोडफोड र डकैतीबाट भएको वास्तविक क्षति यकिन गर्न मूल्याङ्कनको काम भइरहेको र थप विवरण अनुसन्धान प्रक्रियामा उपलब्ध गराइने बताएको छ।</p>",
  "content_text": "काठमाडौं। लैनचौरस्थित एनसेलको मुख्यालय ‘एनसेल आइकन’मा भदौ २४ गते जेन–जी आन्दोलनका नाममा आपराधिक समूहले गरेको तोडफोड, आगजनी र डकैती घटनाबारे कम्पनीले औपचारिक उजुरी दर्ता गरेको छ । एनसेलले सोमबार जिल्ला प्रहरी कार्यालय, काठमाडौंमा उजुरी दर्ता गर्दै घटनामा संलग्न व्यक्तिहरूलाई पक्राउ गरी कानुनअनुसार कडा सजाय दिलाउन माग गरेको छ । कम्पनीले उजुरीमा भवनभित्र प्रवेश गरी ग्राहक सेवा केन्द्र, रिसेप्सनलगायतका तल्लामा रहेका बहुमूल्य विद्युत उपकरण, कम्प्युटर, टेलिभिजन, प्रिन्टर, फ्रिज, कफी मेसिन, फिटनेस सामग्री, नगद र सेफमा रहेका कागजात तथा धातुजन्य सामानसम्म डकैती गरिएको उल्लेख गरेको छ । साथै, कार्यालय प्रयोजनका महत्त्वपूर्ण कागजात, प्रमाणपत्र, अनुमतिपत्र र जग्गाधनी प्रमाणपुर्जासमेत जलाइएको वा लुटिएको दाबी गरेको छ । एनसेलका अनुसार आन्दोलनकारीले समूह बनाएर सुरक्षाकर्मीलाई धम्क्याई कोठामा थुनेपछि भवनको प्रत्येक तलामा तोडफोड तथा आगजनी गरेका थिए। कर्मचारीका व्यक्तिगत लकरसमेत फोडी ल्यापटप र गहनादेखि निजी सामानसम्म डकैती गरिएको कम्पनीको भनाइ छ । त्यसैगरी, एनसेलको आफ्नै तथा भाडामा लिइएका महँगा मोटरगाडीहरू पनि नियन्त्रणमा लिएर भवनको आँगन र सडकमा ल्याई आगजनी गरिएको उजुरीमा जनाइएको छ। कर्मचारीका निजी सवारीसाधनसमेत तोडफोड र जलाइएका कारण ठूलो आर्थिक तथा भौतिक क्षति भएको कम्पनीको दाबी छ। एनसेलले घटनामा भएको क्षतिको प्रारम्भिक विवरण र लुटिएका सम्पत्तिको सूची प्रहरीलाई उपलब्ध गराइसकेको छ। साथै, घटनाको सम्पूर्ण सिसिटिभी फुटेज पनि अनुसन्धानमा सहयोग पुगोस् भनेर प्रहरीलाई बुझाइएको जनाएको छ। कम्पनीले तोडफोड र डकैतीबाट भएको वास्तविक क्षति यकिन गर्न मूल्याङ्कनको काम भइरहेको र थप विवरण अनुसन्धान प्रक्रियामा उपलब्ध गराइने बताएको छ।",
  "fetched_at": "2025-09-16T04:26:47.489899Z",
  "id": "57b14ecba6edb141a4617f531ac93000ee17b45ebbb2be7cd6f2eb92583e77dc",
  "images": [
    "https://newsofnepal.com/wp-content/uploads/2025/09/ncell-sentar-1-6-150x150.png"
  ],
  "lang": "ne",
  "published_at": "2025-09-16T03:59:14Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/ncell-sentar-1-6-150x150.png\" style=\"display: block; margin-bottom: 5px; clear: both;\" width=\"150\" />काठमाडौं। लैनचौरस्थित एनसेलको मुख्यालय ‘एनसेल आइकन’मा भदौ २४ गते जेन–जी आन्दोलनका नाममा आपराधिक समूहले गरेको तोडफोड, आगजनी र डकैती घटनाबारे कम्पनीले औपचारिक उजुरी दर्ता गरेको छ । एनसेलले सोमबार जिल्ला प्रहरी कार्यालय, काठमाडौंमा उजुरी दर्ता गर्दै घटनामा संलग्न व्यक्तिहरूलाई पक्राउ गरी कानुनअनुसार कडा सजाय दिलाउन माग गरेको छ । कम्पनीले उजुरीमा भवनभित्र प्रवेश गरी ग्राहक [&#8230;]",
  "tags": null,
  "title": "आगजनी र लुटपाट गर्नेविरुद्ध एनसेलले दियो उजुरी",
  "url": "https://newsofnepal.com/2025/09/16/731493/",
  "version": 1
}