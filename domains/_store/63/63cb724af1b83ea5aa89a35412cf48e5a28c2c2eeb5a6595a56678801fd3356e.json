{
  "byline": "अर्जुन ओली",
  "canonical_hash": "122f80d0d963b63325b08148a2249bb0b4a380d096ade5cb34d15fdda3759f0f",
  "content_html": "<p><img alt=\"\" src=\"https://images.nagariknewscdn.com/2025/photos/1758031604_Banke%20Prasasan.jpg\" /></p><p>जिल्लाका समग्र सरकारी कार्यालयको नेतृत्व गर्ने बाँके प्रशासन कार्यालय अझै उठ्न सकेको छैन । ‘जेन–जी’ आन्दोलनको आडमा अराजक समूहले गरेको आगजनी, तोडफोड र लुटपाटका कारण उक्त कार्यालय खण्डहरमा परिणत भएको छ ।  </p><p>आफ्नै कार्यालयको अवस्था देख्दा यहाँका कर्मचारीहरु निराश छन् । आन्दोलनपछि जनजीवनव सामान्य बनेपनि कार्यालयभित्र पसेर काम गर्ने अवस्था छैन । प्रमुख जिल्ला अधिकारी धर्मराज जोशीका अनुसार कार्यालयको मुख्य प्रशासनिक भवन काम नलाग्ने अवस्थामा पुगेको छ । कार्यालयभित्र राखिएका कागजात सबै जलेर खरानी भएका छन् ।  </p><p>फर्निचर लगायतका सामान केही लुटपाट भएको छन्, भने कतिपय सामान आगजनीबाट जलेर खरानी भएका छन् । कार्यालयको बिद्युत र इन्टरनेट सेवा अवरुद्ध छ । भवनभित्र जताततै सिसा फुटेका छन् । कार्यालयमा राखिएका केही थान हतियार लुटिएका छन् । बाँके प्रशासनले अलग्गै भवनको एउटा कोठामा अस्थायी रुपमा कार्यालय सञ्चालन गरेको छ । तर, अहिले तत्कालन जनतालाई सेवा दिन सकिने अवस्था नरहेको प्रजिअ जोशी बताउँछन् ।</p><p>‘सेवाग्राहीले कहिले कार्यालय खुल्छ भनेर दिनहुँ फोन गरेर सोधिरहेका छन्,’ उनले भने, ‘कार्यालयभित्र पस्नै नसकिने अवस्था छ, सेवाग्राहीको काम गर्ने त परैको कुरा हो ।’ गृह मन्त्रालयले कुनै निर्णय र परिपत्र नगर्दासम्म सरसफाई गरेर भवन पुनःनिर्माणको काम सुरु गर्ने अवस्था नरहेको जोशी बताउँछन् ।</p><p>जिल्लाका कतिपय सरकारी कार्यालयले आगजनी भएको स्थान सरसफाई गरेर अस्थायी रुपमा ड्युटी गर्न थालेका छन् । तर, कार्यालयमा बिद्युत, इन्टरनेट, फर्निचर केही नभएकाले कार्यालयले सेवाग्राहीको काम गर्न सकेका छैनन् । आन्दोलनका आडमा नेपालगन्ज र कोहलपुरका दर्जनौं मुख्य सरकारी कार्यालयमा आगजनी, तोडफोड र लुटपाट गरिएको थियो ।</p>",
  "content_text": "जिल्लाका समग्र सरकारी कार्यालयको नेतृत्व गर्ने बाँके प्रशासन कार्यालय अझै उठ्न सकेको छैन । ‘जेन–जी’ आन्दोलनको आडमा अराजक समूहले गरेको आगजनी, तोडफोड र लुटपाटका कारण उक्त कार्यालय खण्डहरमा परिणत भएको छ । आफ्नै कार्यालयको अवस्था देख्दा यहाँका कर्मचारीहरु निराश छन् । आन्दोलनपछि जनजीवनव सामान्य बनेपनि कार्यालयभित्र पसेर काम गर्ने अवस्था छैन । प्रमुख जिल्ला अधिकारी धर्मराज जोशीका अनुसार कार्यालयको मुख्य प्रशासनिक भवन काम नलाग्ने अवस्थामा पुगेको छ । कार्यालयभित्र राखिएका कागजात सबै जलेर खरानी भएका छन् । फर्निचर लगायतका सामान केही लुटपाट भएको छन्, भने कतिपय सामान आगजनीबाट जलेर खरानी भएका छन् । कार्यालयको बिद्युत र इन्टरनेट सेवा अवरुद्ध छ । भवनभित्र जताततै सिसा फुटेका छन् । कार्यालयमा राखिएका केही थान हतियार लुटिएका छन् । बाँके प्रशासनले अलग्गै भवनको एउटा कोठामा अस्थायी रुपमा कार्यालय सञ्चालन गरेको छ । तर, अहिले तत्कालन जनतालाई सेवा दिन सकिने अवस्था नरहेको प्रजिअ जोशी बताउँछन् । ‘सेवाग्राहीले कहिले कार्यालय खुल्छ भनेर दिनहुँ फोन गरेर सोधिरहेका छन्,’ उनले भने, ‘कार्यालयभित्र पस्नै नसकिने अवस्था छ, सेवाग्राहीको काम गर्ने त परैको कुरा हो ।’ गृह मन्त्रालयले कुनै निर्णय र परिपत्र नगर्दासम्म सरसफाई गरेर भवन पुनःनिर्माणको काम सुरु गर्ने अवस्था नरहेको जोशी बताउँछन् । जिल्लाका कतिपय सरकारी कार्यालयले आगजनी भएको स्थान सरसफाई गरेर अस्थायी रुपमा ड्युटी गर्न थालेका छन् । तर, कार्यालयमा बिद्युत, इन्टरनेट, फर्निचर केही नभएकाले कार्यालयले सेवाग्राहीको काम गर्न सकेका छैनन् । आन्दोलनका आडमा नेपालगन्ज र कोहलपुरका दर्जनौं मुख्य सरकारी कार्यालयमा आगजनी, तोडफोड र लुटपाट गरिएको थियो ।",
  "fetched_at": "2025-09-16T14:22:25.094123Z",
  "id": "63cb724af1b83ea5aa89a35412cf48e5a28c2c2eeb5a6595a56678801fd3356e",
  "images": [
    "https://images.nagariknewscdn.com/2025/photos/1758031604_Banke%20Prasasan.jpg"
  ],
  "lang": "ne",
  "published_at": "2025-09-16T14:06:52Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "प्रमुख जिल्ला अधिकारी धर्मराज जोशीका अनुसार कार्यालयको मुख्य प्रशासनिक भवन काम नलाग्ने अवस्थामा पुगेको छ ।...",
  "tags": null,
  "title": "अझै उठ्न सकेन बाँके प्रशासन",
  "url": "https://nagariknews.nagariknetwork.com/social-affairs/banke-administration-still-unable-to-wake-up-18-12.html",
  "version": 1
}