{
  "byline": "न्युज अफ नेपाल",
  "canonical_hash": "d957dac9261d78e7d252065a07f98a01e78b47cb1612837e3ca833f9b4109039",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/alaichi-1-150x150.png\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं । </strong></p>\n\n\n\n<p>नगदे बाली अलैँचीको बजार मूल्यमा गिरावट आएको छ । नेपाल अलैँची व्यवसायी महासङ्घका केन्द्रीय अध्यक्ष दीपक नेपालका अनुसार प्रमुख व्यापारिक केन्द्र बिर्तामोडमा अहिले अलैँची प्रतिमन (४० किलो) गुणस्तरअनुसार रु ८१ हजारदेखि ९२ हजारमा कारोबार भइरहेको छ ।</p>\n\n\n\n<p>सबैभन्दा उत्कृष्ट ‘बोल्ड’ अलैँची प्रतिमन रु ९२ हजारमा, सामान्य ‘चालु’ रु ८१ हजारमा र मध्यम ‘जेजे’ रु ८४ हजारमा बिक्री भइरहेको छ । भदौ पहिलो साता प्रतिमन रु ९४ हजारसम्म पुगेको भाउ हाल घटेको हो ।</p>\n\n\n\n<p>दसैँ नजिकिँदै किसानले घरायसी खर्च टार्न अलैँची बजारमा ल्याउन थालेकाले मूल्य घटेको अध्यक्ष नेपालले बताए । अझै ठूलो मात्रामा अलैँची बजारमा आउने भएकाले मूल्यमा थप उतार–चढाव हुने अनुमान गरिएको छ ।</p>\n\n\n\n<p>हाल नेपालका ४२ जिल्लामा करिब १७ हजार हेक्टरमा अलैँची खेती हुँदै आएको छ । वार्षिक उत्पादन करिब ८ हजार मेट्रिक टनमध्ये ९५ प्रतिशत निर्यात हुने गरेको छ । चालु आर्थिक वर्षमा मात्र काँकडभिट्टा नाकाबाट करिब रु ७ अर्ब ६७ करोड बराबरको अलैँची भारत निर्यात भएको मेची भन्सार कार्यालयले जनाएको छ ।</p>",
  "content_text": "काठमाडौं । नगदे बाली अलैँचीको बजार मूल्यमा गिरावट आएको छ । नेपाल अलैँची व्यवसायी महासङ्घका केन्द्रीय अध्यक्ष दीपक नेपालका अनुसार प्रमुख व्यापारिक केन्द्र बिर्तामोडमा अहिले अलैँची प्रतिमन (४० किलो) गुणस्तरअनुसार रु ८१ हजारदेखि ९२ हजारमा कारोबार भइरहेको छ । सबैभन्दा उत्कृष्ट ‘बोल्ड’ अलैँची प्रतिमन रु ९२ हजारमा, सामान्य ‘चालु’ रु ८१ हजारमा र मध्यम ‘जेजे’ रु ८४ हजारमा बिक्री भइरहेको छ । भदौ पहिलो साता प्रतिमन रु ९४ हजारसम्म पुगेको भाउ हाल घटेको हो । दसैँ नजिकिँदै किसानले घरायसी खर्च टार्न अलैँची बजारमा ल्याउन थालेकाले मूल्य घटेको अध्यक्ष नेपालले बताए । अझै ठूलो मात्रामा अलैँची बजारमा आउने भएकाले मूल्यमा थप उतार–चढाव हुने अनुमान गरिएको छ । हाल नेपालका ४२ जिल्लामा करिब १७ हजार हेक्टरमा अलैँची खेती हुँदै आएको छ । वार्षिक उत्पादन करिब ८ हजार मेट्रिक टनमध्ये ९५ प्रतिशत निर्यात हुने गरेको छ । चालु आर्थिक वर्षमा मात्र काँकडभिट्टा नाकाबाट करिब रु ७ अर्ब ६७ करोड बराबरको अलैँची भारत निर्यात भएको मेची भन्सार कार्यालयले जनाएको छ ।",
  "fetched_at": "2025-09-20T01:40:49.656223Z",
  "id": "63095482024521690802a1281e3f53780519640fc7f03b709edf81b2fb7231dc",
  "images": [
    "https://newsofnepal.com/wp-content/uploads/2025/09/alaichi-1-150x150.png"
  ],
  "lang": "ne",
  "published_at": "2025-09-20T01:08:15Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/alaichi-1-150x150.png\" style=\"display: block; margin-bottom: 5px; clear: both;\" width=\"150\" />काठमाडौं । नगदे बाली अलैँचीको बजार मूल्यमा गिरावट आएको छ । नेपाल अलैँची व्यवसायी महासङ्घका केन्द्रीय अध्यक्ष दीपक नेपालका अनुसार प्रमुख व्यापारिक केन्द्र बिर्तामोडमा अहिले अलैँची प्रतिमन (४० किलो) गुणस्तरअनुसार रु ८१ हजारदेखि ९२ हजारमा कारोबार भइरहेको छ । सबैभन्दा उत्कृष्ट ‘बोल्ड’ अलैँची प्रतिमन रु ९२ हजारमा, सामान्य ‘चालु’ रु ८१ हजारमा र मध्यम ‘जेजे’ [&#8230;]",
  "tags": null,
  "title": "झापामा अलैँचीको भाउ घट्यो, प्रतिमन ८१ देखि ९२ हजारमा कारोबार",
  "url": "https://newsofnepal.com/2025/09/20/732233/",
  "version": 1
}