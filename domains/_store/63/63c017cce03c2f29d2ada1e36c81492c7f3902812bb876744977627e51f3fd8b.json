{
  "byline": "नागरिक",
  "canonical_hash": "debcf0e13228aa5b4acbbe2f07573dc3855639b4e77aa5abe48ea900d95ad0f1",
  "content_html": "<p><img alt=\"\" src=\"https://images.nagariknewscdn.com/2024/third-party/1758291273_Prachanda.jpg\" /></p><p>नेकपा माओवादी केन्द्रका अध्यक्ष पुष्पकमल दाहाल प्रचण्डले देशलाई रणनीतिक रुपमा असफल बनाउने प्रयास भएको आरोप लगाएका छन् ।  </p><p>देश गम्भीर सङ्कटको वरिपरि रहेको भन्दै उनले सम्पूर्ण राष्ट्रप्रेमी नागरिकलाई राष्ट्रिय स्वाभिमान र स्वाधीनताको पक्षमा एकताबद्ध हुन आह्वान पनि गरेका छन् ।  </p><p>संविधान दिवसको अवसरमा जनप्रगतिशील मञ्च, एसिया प्रदेश संगठन समितिको भर्चुअल बैठकलाई सम्बोधन गर्दै प्रचण्डले देशलाई रणनीतिक रूपमा असफल बनाउने प्रयासविरुद्ध जुध्न राष्ट्रिय एकता आवश्यक रहेको बताए ।  </p><p>प्रचण्डले संघीय लोकतान्त्रिक गणतन्त्र र संविधान निर्माणमा जनयुद्धको भूमिकाको चर्चा गर्दै भने, ‘७० वर्षदेखि थाती रहेको संविधान सभाबाट संविधान बनाउने काम जनयुद्धका क्रममा हजारौंको त्यागबिना सम्भव थिएन।’</p><p>प्रत्यक्ष निर्वाचित कार्यकारी, समानुपातिक प्रतिनिधित्व जस्ता विषय संविधानमा समावेश गर्नुपर्ने कुरा आफुहरुले उठाउँदै आएको भ्नदै प्रचण्डले देशमा अहिले माओवादी केन्द्रको विचारको महत्व झनै बढेर गएको उल्लेख गरे ।  </p><p>हालै सम्पन्न जेन्जी आन्दोलनको सन्दर्भमा अध्यक्ष प्रचण्डले सरकारको बल प्रयोगप्रति आपत्ति जनाउँदै, माओवादी केन्द्रले सुरुदेखि नै संयमता अपनाउन आग्रह गरेको स्मरण गराए ।</p><p>प्रतिकुलताकाबीच देशलाई सहज निकास दिन आन्दोलनले उठाएका माग सम्बोधन गर्दै संविधानको रक्षामा माओवादी केन्द्रले महत्वपूर्ण भुमिका खेलेको उनको दावी छ।</p><p> </p><p> </p><p> </p>",
  "content_text": "नेकपा माओवादी केन्द्रका अध्यक्ष पुष्पकमल दाहाल प्रचण्डले देशलाई रणनीतिक रुपमा असफल बनाउने प्रयास भएको आरोप लगाएका छन् । देश गम्भीर सङ्कटको वरिपरि रहेको भन्दै उनले सम्पूर्ण राष्ट्रप्रेमी नागरिकलाई राष्ट्रिय स्वाभिमान र स्वाधीनताको पक्षमा एकताबद्ध हुन आह्वान पनि गरेका छन् । संविधान दिवसको अवसरमा जनप्रगतिशील मञ्च, एसिया प्रदेश संगठन समितिको भर्चुअल बैठकलाई सम्बोधन गर्दै प्रचण्डले देशलाई रणनीतिक रूपमा असफल बनाउने प्रयासविरुद्ध जुध्न राष्ट्रिय एकता आवश्यक रहेको बताए । प्रचण्डले संघीय लोकतान्त्रिक गणतन्त्र र संविधान निर्माणमा जनयुद्धको भूमिकाको चर्चा गर्दै भने, ‘७० वर्षदेखि थाती रहेको संविधान सभाबाट संविधान बनाउने काम जनयुद्धका क्रममा हजारौंको त्यागबिना सम्भव थिएन।’ प्रत्यक्ष निर्वाचित कार्यकारी, समानुपातिक प्रतिनिधित्व जस्ता विषय संविधानमा समावेश गर्नुपर्ने कुरा आफुहरुले उठाउँदै आएको भ्नदै प्रचण्डले देशमा अहिले माओवादी केन्द्रको विचारको महत्व झनै बढेर गएको उल्लेख गरे । हालै सम्पन्न जेन्जी आन्दोलनको सन्दर्भमा अध्यक्ष प्रचण्डले सरकारको बल प्रयोगप्रति आपत्ति जनाउँदै, माओवादी केन्द्रले सुरुदेखि नै संयमता अपनाउन आग्रह गरेको स्मरण गराए । प्रतिकुलताकाबीच देशलाई सहज निकास दिन आन्दोलनले उठाएका माग सम्बोधन गर्दै संविधानको रक्षामा माओवादी केन्द्रले महत्वपूर्ण भुमिका खेलेको उनको दावी छ।",
  "fetched_at": "2025-09-19T14:21:16.501867Z",
  "id": "63c017cce03c2f29d2ada1e36c81492c7f3902812bb876744977627e51f3fd8b",
  "images": [
    "https://images.nagariknewscdn.com/2024/third-party/1758291273_Prachanda.jpg"
  ],
  "lang": "ne",
  "published_at": "2025-09-19T14:14:43Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "देश गम्भीर सङ्कटको वरिपरि रहेको भन्दै उनले सम्पूर्ण राष्ट्रप्रेमी नागरिकलाई राष्ट्रिय स्वाभिमान र स्वाधीनताको पक्षमा एकताबद्ध हुन आह्वान पनि गरेका छन् ।...",
  "tags": null,
  "title": "देशलाई रणनीतिक रूपले असफल बनाउने प्रयास भयो: प्रचण्ड",
  "url": "https://nagariknews.nagariknetwork.com/politics/an-attempt-was-made-to-strategically-fail-the-country-prachanda-14-40.html",
  "version": 1
}