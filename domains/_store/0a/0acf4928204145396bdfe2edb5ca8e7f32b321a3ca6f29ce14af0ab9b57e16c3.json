{
  "byline": "राजधानी समाचारदाता",
  "canonical_hash": "120cbf57a4c92b6d69a98a338ac0feb3c89769ca3286e8a46accb455aa958889",
  "content_html": "<img alt=\"\" class=\"attachment-full size-full wp-post-image\" height=\"347\" src=\"https://rajdhanidaily.com/wp-content/uploads/2025/09/haribahadur-ko-jutta-trailor.jpg\" style=\"float: left; margin: 0 15px 15px 0;\" width=\"684\" />\n<p>काठमाडौं । नेपाल सरकारले २० भदौबाट युट्युब, फेसबुक सहित नेपालमा २६ सामाजिक सञ्जालमा प्रतिबन्ध लगाएपछि सोही दिनबाट नेपाली चलचित्रका गीत संगीत, टिजर, ट्रेलर रिलिज कार्यक्रम स्थगित गरिएको थियो ।</p>\n\n\n\n<p>त्यसको चार दिन पछिबाट सुरु भएको ‘जेनजी’ पुस्ताको आन्दोलनले ८ दिनसम्म नेपाली चलचित्र उद्योग ठप्प जस्तो भयो । त्यसपछि चलचित्र घर सञ्चालन र चलचित्रको गतिविधि सुरु भएसँगै नेपाली चलचित्रका ट्रेलर र टिजर रिलिज गर्न सम्बन्धित चलचित्रका निर्माता निर्देशकलाई अहिले भ्याई नभ्याई छ ।</p>\n\n\n\n<p>यो दसैँलाई लक्षित गरेर फूलपातीको दिन रिलिज हुने तीन नेपाली चलचित्रको ट्रेलर र तिहारमा रिलिज हुने एक नेपाली चलचित्रको टिजर(छोटो ट्रेलर) तीन दिन भित्र रिलिज गरिएको छ । यी सबै ट्रेलर र टिजर ओएसआर डिजिटल युट्युब च्यानलले रिलिज गरेको हो ।</p>\n\n\n\n<p>यति बेला आफ्नो टिजर तथा गीत पहिला रिलिज गरिदिन भनेर ओएसआरलाई निर्माताहरुले दवाव समेत दिएका छन् । जसका कारण आफूहरूलाई अहिले निकै धपेडी भएको का सञ्चालक ओम अग्रवालले बताएका छन् । एउटा ट्रेलर रिलिज भएको केही दिन पछि मात्र अर्को ट्रेलर रिलिज गर्दै आएको ओएसआरले अहिले रिलिज चलचित्रको प्रचार सामग्रीको ट्राफिक बढी भएको बताएका छन् । निर्माताहरूको चाहना अनुसार अहिले दिन दिनै मात्र हैन, एकै दिनमा दुई वटा ट्रेलर पनि रिलिज गर्नु पर्ने अवस्था आएको पनि उनले बताएका छन् । जसका कारण यस्ता ट्रेलरले सोचे अनुसारको स्वतःस्फूर्त भ्युज पाउन गाह्रो हुने गरेको पनि ओमको कथन छ ।</p>\n\n\n\n<p>यही फूलपातीमा रिलिज हुने तीन चलचित्र मध्य चलचित्र ‘हरिबहादुरको जुत्ता’को ट्रेलर शनिवार दिउँसो ओएसआर डिजिटलबाट सार्वजनिक गरियो । हरिवंश आचार्य, प्रकाश सपुत, प्रियंका कार्की, स्वस्तिमा खड्का, किरण केसी, निर्मल शर्मालगायतको मुख्य भूमिका रहेको यो चलचित्रलाई दीपेन्द्र के खनालले निर्देशन गरेका हुन् ।</p>\n\n\n\n<p>गत साता नै ट्रेलर रिलिज गरिएको भए पनि ‘जेनजी’ पुस्ताको आन्दोलनका कारण एक साता ढिलो गरेर बल्ल शनिवार यसलाई रिलिज गरिएको यसका निर्माता सरोज ओलीले राजधानीलाई बताए । यो चलचित्रलाई सरोज ओलीसँगै मोहित वंश आचार्यले निर्माण गरेका हुन् ।</p>\n\n\n\n<p>‘हरिबहादुरको जुत्ता’को ट्रेलरमा अभिनेता हरिवंशलाई हदैसम्मको बदमास चोरको रूपमा प्रस्तुत गरिएको छ । एक समयको लोकप्रिय टेलीसृंखला ‘मदनबहादुर हरिबहादुर’को पात्र हरिबहादुरलाई यो चलचित्रको मुख्य भूमिकामा उतारिएको छ । हरिबहादुरको नियमित चोरी र चोरी पछि समाजबाट तिरस्कार हुँदा उ कुन हदसम्मको अपराध गर्न पुग्छ भन्ने कुरा ट्रेलरमा उल्लेख छ । राजनीतिक असन्तुष्टिपछि युवा पुस्ताको आन्दोलनको दृश्य पनि यसमा समेटिएको छ । समग्रमा चलचित्र ‘हरिबहादुरको जुत्ता’ एक हास्य प्रधान चलचित्र भएको यो ट्रेलरले जनाएको छ ।</p>\n\n\n\n<p>यस्तै फूलपातीमै रिलिज हुने अर्को नेपाली चलचित्र ‘बलिदान’का ट्रेलर भने शुक्रवार ओएसआरबाटै रिलिज गरिएको हो । सन्तोष सेनले निर्देशन गरेको यो चलचित्र एक्सन जनरामा तयार गरिएको छ । ट्रेलरमा करिब ६० प्रतिशत दृश्यहरू स्टन्ट र एक्सन नै समेटिएको छ । अघिल्लो चलचित्र १२ गाउँमा समीर भट्टको एक्सन भूमिकालाई दर्शकले मन पराएपछि चलचित्र बलिदानमा उनलाई पूर्ण एक्सन भूमिकामा उतारिएको ट्रेलरमा उल्लेख छ । यो चलचित्रमा समीरसँगै ऋचा शर्मा, सौगात मल्ल, हेमन्त बुढाथोकी, कविता राय, अर्पण थापा, प्रेम पुरी, सन्तोष सेनलगायतको मुख्य भूमिका रहेको छ ।</p>\n\n\n\n<p>यस्तै फूलपातीमै रिलिज हुने नेपाली चलचित्र ‘माइतीघर’को ट्रेलर बिहीबार रिलिज गरिएको थियो । यो चलचित्रमा प्रकाश सपुत, धिरज मगर, उपासना सिंह ठकुरी, केदार प्रसाद घिमिरे, बुद्धि तामाङलगायतको मुख्य भूमिका थियो । बिहीबार नै चलचित्र ‘सोल्टिनी’को टिजर पनि बिहीबार नै ओएसआर डिजिटलबाटै सार्वजनिक गरियो । भाइटिकामा रिलिज हुने चलचित्र सोल्टिनीमा प्रकाश सपुत र परीक्षा लिम्बुको अन्तरजातीय प्रेम सम्बन्धको कथा यसको टिजरमा प्रस्तुत गरिएको छ ।</p>\n\n\n\n<p>यसरी तीन दिनमा रिलिज भएको चार चलचित्रको ट्रेलर मध्य २४ घण्टामा ‘माइतीघर’को ट्रेलरले ८ लाख भ्युज पायो भने ‘बलिदान’को ट्रेलरले २४ घण्टामा ६ लाख भ्युज पायो । यस्तै ‘सोल्टिनी’को टिजरले ४ लाख भ्युज २४ घण्टामा पाएको थियो । चलचित्र ‘हरिबहादुरको जुत्ता’को ट्रेलर शनिवार दिउँसो ४ बजे रिलिज गरिएकाको यसको भ्युज पनि राम्रै रूपमा आएको देखिन्छ ।</p>\n<p>The post <a href=\"https://rajdhanidaily.com/id/122235/\" rel=\"nofollow\">‘जेनजी’ आन्दोलन प्रभाव, तीन दिनमै चार चलचित्रको ट्रेलर</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । नेपाल सरकारले २० भदौबाट युट्युब, फेसबुक सहित नेपालमा २६ सामाजिक सञ्जालमा प्रतिबन्ध लगाएपछि सोही दिनबाट नेपाली चलचित्रका गीत संगीत, टिजर, ट्रेलर रिलिज कार्यक्रम स्थगित गरिएको थियो । त्यसको चार दिन पछिबाट सुरु भएको ‘जेनजी’ पुस्ताको आन्दोलनले ८ दिनसम्म नेपाली चलचित्र उद्योग ठप्प जस्तो भयो । त्यसपछि चलचित्र घर सञ्चालन र चलचित्रको गतिविधि सुरु भएसँगै नेपाली चलचित्रका ट्रेलर र टिजर रिलिज गर्न सम्बन्धित चलचित्रका निर्माता निर्देशकलाई अहिले भ्याई नभ्याई छ । यो दसैँलाई लक्षित गरेर फूलपातीको दिन रिलिज हुने तीन नेपाली चलचित्रको ट्रेलर र तिहारमा रिलिज हुने एक नेपाली चलचित्रको टिजर(छोटो ट्रेलर) तीन दिन भित्र रिलिज गरिएको छ । यी सबै ट्रेलर र टिजर ओएसआर डिजिटल युट्युब च्यानलले रिलिज गरेको हो । यति बेला आफ्नो टिजर तथा गीत पहिला रिलिज गरिदिन भनेर ओएसआरलाई निर्माताहरुले दवाव समेत दिएका छन् । जसका कारण आफूहरूलाई अहिले निकै धपेडी भएको का सञ्चालक ओम अग्रवालले बताएका छन् । एउटा ट्रेलर रिलिज भएको केही दिन पछि मात्र अर्को ट्रेलर रिलिज गर्दै आएको ओएसआरले अहिले रिलिज चलचित्रको प्रचार सामग्रीको ट्राफिक बढी भएको बताएका छन् । निर्माताहरूको चाहना अनुसार अहिले दिन दिनै मात्र हैन, एकै दिनमा दुई वटा ट्रेलर पनि रिलिज गर्नु पर्ने अवस्था आएको पनि उनले बताएका छन् । जसका कारण यस्ता ट्रेलरले सोचे अनुसारको स्वतःस्फूर्त भ्युज पाउन गाह्रो हुने गरेको पनि ओमको कथन छ । यही फूलपातीमा रिलिज हुने तीन चलचित्र मध्य चलचित्र ‘हरिबहादुरको जुत्ता’को ट्रेलर शनिवार दिउँसो ओएसआर डिजिटलबाट सार्वजनिक गरियो । हरिवंश आचार्य, प्रकाश सपुत, प्रियंका कार्की, स्वस्तिमा खड्का, किरण केसी, निर्मल शर्मालगायतको मुख्य भूमिका रहेको यो चलचित्रलाई दीपेन्द्र के खनालले निर्देशन गरेका हुन् । गत साता नै ट्रेलर रिलिज गरिएको भए पनि ‘जेनजी’ पुस्ताको आन्दोलनका कारण एक साता ढिलो गरेर बल्ल शनिवार यसलाई रिलिज गरिएको यसका निर्माता सरोज ओलीले राजधानीलाई बताए । यो चलचित्रलाई सरोज ओलीसँगै मोहित वंश आचार्यले निर्माण गरेका हुन् । ‘हरिबहादुरको जुत्ता’को ट्रेलरमा अभिनेता हरिवंशलाई हदैसम्मको बदमास चोरको रूपमा प्रस्तुत गरिएको छ । एक समयको लोकप्रिय टेलीसृंखला ‘मदनबहादुर हरिबहादुर’को पात्र हरिबहादुरलाई यो चलचित्रको मुख्य भूमिकामा उतारिएको छ । हरिबहादुरको नियमित चोरी र चोरी पछि समाजबाट तिरस्कार हुँदा उ कुन हदसम्मको अपराध गर्न पुग्छ भन्ने कुरा ट्रेलरमा उल्लेख छ । राजनीतिक असन्तुष्टिपछि युवा पुस्ताको आन्दोलनको दृश्य पनि यसमा समेटिएको छ । समग्रमा चलचित्र ‘हरिबहादुरको जुत्ता’ एक हास्य प्रधान चलचित्र भएको यो ट्रेलरले जनाएको छ । यस्तै फूलपातीमै रिलिज हुने अर्को नेपाली चलचित्र ‘बलिदान’का ट्रेलर भने शुक्रवार ओएसआरबाटै रिलिज गरिएको हो । सन्तोष सेनले निर्देशन गरेको यो चलचित्र एक्सन जनरामा तयार गरिएको छ । ट्रेलरमा करिब ६० प्रतिशत दृश्यहरू स्टन्ट र एक्सन नै समेटिएको छ । अघिल्लो चलचित्र १२ गाउँमा समीर भट्टको एक्सन भूमिकालाई दर्शकले मन पराएपछि चलचित्र बलिदानमा उनलाई पूर्ण एक्सन भूमिकामा उतारिएको ट्रेलरमा उल्लेख छ । यो चलचित्रमा समीरसँगै ऋचा शर्मा, सौगात मल्ल, हेमन्त बुढाथोकी, कविता राय, अर्पण थापा, प्रेम पुरी, सन्तोष सेनलगायतको मुख्य भूमिका रहेको छ । यस्तै फूलपातीमै रिलिज हुने नेपाली चलचित्र ‘माइतीघर’को ट्रेलर बिहीबार रिलिज गरिएको थियो । यो चलचित्रमा प्रकाश सपुत, धिरज मगर, उपासना सिंह ठकुरी, केदार प्रसाद घिमिरे, बुद्धि तामाङलगायतको मुख्य भूमिका थियो । बिहीबार नै चलचित्र ‘सोल्टिनी’को टिजर पनि बिहीबार नै ओएसआर डिजिटलबाटै सार्वजनिक गरियो । भाइटिकामा रिलिज हुने चलचित्र सोल्टिनीमा प्रकाश सपुत र परीक्षा लिम्बुको अन्तरजातीय प्रेम सम्बन्धको कथा यसको टिजरमा प्रस्तुत गरिएको छ । यसरी तीन दिनमा रिलिज भएको चार चलचित्रको ट्रेलर मध्य २४ घण्टामा ‘माइतीघर’को ट्रेलरले ८ लाख भ्युज पायो भने ‘बलिदान’को ट्रेलरले २४ घण्टामा ६ लाख भ्युज पायो । यस्तै ‘सोल्टिनी’को टिजरले ४ लाख भ्युज २४ घण्टामा पाएको थियो । चलचित्र ‘हरिबहादुरको जुत्ता’को ट्रेलर शनिवार दिउँसो ४ बजे रिलिज गरिएकाको यसको भ्युज पनि राम्रै रूपमा आएको देखिन्छ । The post ‘जेनजी’ आन्दोलन प्रभाव, तीन दिनमै चार चलचित्रको ट्रेलर appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-21T08:41:30.971126Z",
  "id": "0acf4928204145396bdfe2edb5ca8e7f32b321a3ca6f29ce14af0ab9b57e16c3",
  "images": [
    "https://rajdhanidaily.com/wp-content/uploads/2025/09/haribahadur-ko-jutta-trailor.jpg"
  ],
  "lang": "ne",
  "published_at": "2025-09-21T08:28:26Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"347\" src=\"https://rajdhanidaily.com/wp-content/uploads/2025/09/haribahadur-ko-jutta-trailor.jpg\" style=\"float: left; margin: 0 15px 15px 0;\" width=\"684\" />काठमाडौं । नेपाल सरकारले २० भदौबाट युट्युब, फेसबुक सहित नेपालमा २६ सामाजिक सञ्जालमा प्रतिबन्ध लगाएपछि सोही दिनबाट नेपाली चलचित्रका गीत संगीत, टिजर, ट्रेलर रिलिज कार्यक्रम स्थगित गरिएको थियो । त्यसको चार दिन पछिबाट सुरु भएको ‘जेनजी’ पुस्ताको आन्दोलनले ८ दिनसम्म नेपाली चलचित्र उद्योग ठप्प जस्तो भयो । त्यसपछि चलचित्र घर सञ्चालन र चलचित्रको गतिविधि सुरु [&#8230;]</p>\n<p>The post <a href=\"https://rajdhanidaily.com/id/122235/\" rel=\"nofollow\">‘जेनजी’ आन्दोलन प्रभाव, तीन दिनमै चार चलचित्रको ट्रेलर</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "‘जेनजी’ आन्दोलन प्रभाव, तीन दिनमै चार चलचित्रको ट्रेलर",
  "url": "https://rajdhanidaily.com/id/122235/",
  "version": 1
}