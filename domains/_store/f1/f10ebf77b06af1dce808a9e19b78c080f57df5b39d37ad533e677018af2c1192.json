{
  "byline": "खगेन्द्र अधिकारी",
  "canonical_hash": "28ad906d61d1c418a4e3c8509a9af5cf3d727920ad48854f5829b6e4d26cffbd",
  "content_html": "<p><img alt=\"\" src=\"https://images.nagariknewscdn.com/2024/third-party/1758554989_Anugaman.jpg\" /></p><p>पाथीभरा क्षेत्रमा भेटिएको प्रतिबन्धित मदिरा नष्ट गरिएको छ । संयुक्त बजार अनुगमन टोलीले मादक पदार्थको बिक्री बितरण तथा प्रयोगमा रोक लगाईको ताप्लेजुङस्थित पाथीभरा क्षेत्रबाट लोकल तथा अन्तशुल्क स्टिकर नटाँसिएका मादक पदार्थ जफत गरी नष्ट गरेको छ ।  </p><p>फुङलिङ नगर उपप्रमुख भीमादेवी ओझासहित सहायक प्रमुख जिल्ला अधिकारी सन्दीपा खड्काको अगुवाइमा सोमवार भएको अनुगमनका क्रममा माथिल्लो फेदी, बुलुडाँडासहितका क्षेत्रबाट स्थानीय उत्पादनको मदिरा र अन्तशुल्क स्टिकर नटाँसिएका बियर जफत गरी नष्ट गरेको हो ।  </p><p>सहायक प्रमुख जिल्ला अधिकारी खड्काले बिक्री बितरण तथा सेवन गर्न प्रतिवन्ध गरिएको पाथीभरा क्षेत्रमा लोकल मदिरा र अन्तशुल्क स्टिकर नटाँसिएका पेय पदार्थ फेला परेपछि जफत गरी नष्ट गरिएको जानकारी दिइन् ।  </p><p>कोष तथा लेखा नियन्त्रक कार्यालय प्रमुख यमनाथ गिरीले अन्तशुल्क स्टिकर नटाँसिएका मादक पदार्थ फेला परेपछि यसका बारेमा गहिरो अनुसन्धान सुरु गरिएको जानकारी दिए ।  </p><p>सहायक प्रमुख जिल्ला अधिकारी खड्काका अनुसार अनुगमन टोलीले म्याद नाघेका सामग्री जफत गरी नष्ट गरेको छ । अनुगमन टोलीले पाथीभरा क्षेत्रका होटल तथा पसलहरुमा उपभोग्य वस्तुको बिक्री दरबारे समेत अनुगमन गरेको जनाएको छ ।</p><p>‘उपभोक्तामैत्री बजार स्थापनाका लागि उपभोग्य वस्तुलाई व्यवसायिक मापदण्ड विपरित जान नदिन जागरण सहित अनुगमनमा निस्किएका हौं’फुङलिङ नगरपालिकाको अनुगमन कार्यदल टोली संयोजक तुलसा निरौलाले बताइन् ।  </p><p>घरेलु तथा साना उद्योग कार्यालय ताप्लेजुङका सूचना अधिकारी नवीन भट्टराईले चाडपर्व लक्षित अनुगमनलाई बजारको प्रभाव र चहलपहलसहितका हिसावले वर्गीकरण गरी अनुगमन कार्य अघि बढाईएको जानकारी दिए ।  </p><p>जिल्ला प्रशासन कार्यालय, फुङलिङ नगरपालिका र घरेलु तथा साना उद्योग कार्यालयले स्थानीय उद्योग वाणिज्य संघसँग मिलेर उपभोक्ता अधिकारको पक्षमा बजार तथा पसलको नियमित अनुगमन गर्दै आइरहेको छ ।  </p><p>अनुगमनको कार्यतालिका बनाई नियमित र प्रभावकारी रुपले अघि बढाइरहेको सहायक प्रजिअ खड्का बताउँछिन् । उनले उपभोग्य वस्तुको वर्गीकरण गरी नियमित रुपमा अनुगमन गर्नेगरी तयार भएको अनुगमन कार्यतालिकाको प्रभावकारी कार्यान्वयनमा अग्रसर भइरहेको बताइन् ।  </p><p>अनुगमन टोलीले आइतबार फुङलिङ बजारको वीरेन्द्रचौकदेखि टुक्रे आसपासका क्षेत्रका दैनिक उपभोग्य वस्तु(खाद्यान्न)बिक्री गर्ने केन्द्रहरुको अनुगमन गरेको थियो । </p>",
  "content_text": "पाथीभरा क्षेत्रमा भेटिएको प्रतिबन्धित मदिरा नष्ट गरिएको छ । संयुक्त बजार अनुगमन टोलीले मादक पदार्थको बिक्री बितरण तथा प्रयोगमा रोक लगाईको ताप्लेजुङस्थित पाथीभरा क्षेत्रबाट लोकल तथा अन्तशुल्क स्टिकर नटाँसिएका मादक पदार्थ जफत गरी नष्ट गरेको छ । फुङलिङ नगर उपप्रमुख भीमादेवी ओझासहित सहायक प्रमुख जिल्ला अधिकारी सन्दीपा खड्काको अगुवाइमा सोमवार भएको अनुगमनका क्रममा माथिल्लो फेदी, बुलुडाँडासहितका क्षेत्रबाट स्थानीय उत्पादनको मदिरा र अन्तशुल्क स्टिकर नटाँसिएका बियर जफत गरी नष्ट गरेको हो । सहायक प्रमुख जिल्ला अधिकारी खड्काले बिक्री बितरण तथा सेवन गर्न प्रतिवन्ध गरिएको पाथीभरा क्षेत्रमा लोकल मदिरा र अन्तशुल्क स्टिकर नटाँसिएका पेय पदार्थ फेला परेपछि जफत गरी नष्ट गरिएको जानकारी दिइन् । कोष तथा लेखा नियन्त्रक कार्यालय प्रमुख यमनाथ गिरीले अन्तशुल्क स्टिकर नटाँसिएका मादक पदार्थ फेला परेपछि यसका बारेमा गहिरो अनुसन्धान सुरु गरिएको जानकारी दिए । सहायक प्रमुख जिल्ला अधिकारी खड्काका अनुसार अनुगमन टोलीले म्याद नाघेका सामग्री जफत गरी नष्ट गरेको छ । अनुगमन टोलीले पाथीभरा क्षेत्रका होटल तथा पसलहरुमा उपभोग्य वस्तुको बिक्री दरबारे समेत अनुगमन गरेको जनाएको छ । ‘उपभोक्तामैत्री बजार स्थापनाका लागि उपभोग्य वस्तुलाई व्यवसायिक मापदण्ड विपरित जान नदिन जागरण सहित अनुगमनमा निस्किएका हौं’फुङलिङ नगरपालिकाको अनुगमन कार्यदल टोली संयोजक तुलसा निरौलाले बताइन् । घरेलु तथा साना उद्योग कार्यालय ताप्लेजुङका सूचना अधिकारी नवीन भट्टराईले चाडपर्व लक्षित अनुगमनलाई बजारको प्रभाव र चहलपहलसहितका हिसावले वर्गीकरण गरी अनुगमन कार्य अघि बढाईएको जानकारी दिए । जिल्ला प्रशासन कार्यालय, फुङलिङ नगरपालिका र घरेलु तथा साना उद्योग कार्यालयले स्थानीय उद्योग वाणिज्य संघसँग मिलेर उपभोक्ता अधिकारको पक्षमा बजार तथा पसलको नियमित अनुगमन गर्दै आइरहेको छ । अनुगमनको कार्यतालिका बनाई नियमित र प्रभावकारी रुपले अघि बढाइरहेको सहायक प्रजिअ खड्का बताउँछिन् । उनले उपभोग्य वस्तुको वर्गीकरण गरी नियमित रुपमा अनुगमन गर्नेगरी तयार भएको अनुगमन कार्यतालिकाको प्रभावकारी कार्यान्वयनमा अग्रसर भइरहेको बताइन् । अनुगमन टोलीले आइतबार फुङलिङ बजारको वीरेन्द्रचौकदेखि टुक्रे आसपासका क्षेत्रका दैनिक उपभोग्य वस्तु(खाद्यान्न)बिक्री गर्ने केन्द्रहरुको अनुगमन गरेको थियो ।",
  "fetched_at": "2025-09-22T15:43:34.215773Z",
  "id": "f10ebf77b06af1dce808a9e19b78c080f57df5b39d37ad533e677018af2c1192",
  "images": [
    "https://images.nagariknewscdn.com/2024/third-party/1758554989_Anugaman.jpg"
  ],
  "lang": "ne",
  "published_at": "2025-09-22T15:30:05Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "प्रयोगमा रोक लगाईको ताप्लेजुङस्थित पाथीभरा क्षेत्रबाट लोकल तथा अन्तशुल्क स्टिकर नटाँसिएका मादक पदार्थ जफत गरी नष्ट गरेको छ ।...",
  "tags": null,
  "title": "पाथीभरा क्षेत्रमा भेटिएको प्रतिबन्धित मदिरा नष्ट",
  "url": "https://nagariknews.nagariknetwork.com/social-affairs/banned-liquor-found-in-pathibhara-area-destroyed-16-73.html",
  "version": 1
}