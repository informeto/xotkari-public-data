{
  "byline": "न्युज अफ नेपाल",
  "canonical_hash": "e863ce433c973392d34742164bcd87b80542fdf8048696542caa6c760f388fed",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/thuram-brothers-1-e1757927058576-150x150.webp\" style=\"display: block; margin-bottom: 5px; clear: both;\" width=\"150\" />\n<p><strong>लन्डन, (एजेन्सी)</strong></p>\n\n\n\n<p>इटालियन सिरी ‘ए’ अन्तर्गत शनिबार भएको खेलमा दुई दाजुभाइले एक अर्कोविरुद्ध खेल्दै गोल गरेका छन् । यो सिरी ए फुटबलमा ऐतिहासिक क्षण भएको बताइएको छ । यस ऐतिहासिक क्षणमा युभेन्टसले इन्टर मिलानमाथि ४–३ को रोमाञ्चक जित हासिल गर्दा एक भाइको हार र एक भाइको जित भयो ।</p>\n\n\n\n<p>युभेन्टसको जितमा लोयद केल्ली, केनान यिल्दीज, युलियन थुराम र भासिलिजे आद्जिकले गोल गरे । इन्टरका लागि हाकान चालानोलुले दुई तथा मार्कस थुरामले एक गोल गरे । यस खेलमा युभेन्टसका लागि केफ्रेन थुराम र इन्टरका लागि मार्कस थुरामले गोल गरेका थिए । लगातार तेस्रो निकालेको युभेन्टसले यसअघि पार्मालाई २–० र जेनोवालाई १–० ले हराएको थियो ।</p>\n\n\n\n<p>सिरी ए फुटबलमा दाजुभाइले एकै खेलमा गोल गरेको यो तेस्रो अवसर हो । सन् १९४९ को सिरी ए मा इस्टभान नएर्स र फेरेन्क नएर्सले इन्टरबाट खेलेर लाजियोविरुद्ध गोल गरेका थिए । यस्तै, २०२० मा लोरेन्जो र रोबेर्टो इन्सिग्नेले बेनेभेन्टोका लागि नापोलीविरुद्ध गोल गरेका थिए ।<br />तर, यी दुबै अवसरमा एकै क्लबमा खेलेका दाजुभाइले प्रतिद्वन्द्वीविरुद्ध गोल गरेका थिए । यसपटक दाजुभाइले एक अर्काविरुद्ध गोल गरेको भने पहिलो अवसर हो । यस ऐतिहासिक खेलमा थुरामका बुबा दर्शक बनेका थिए ।</p>\n\n\n\n<p>पहिलो हाफमा युभेन्टसले २–१ को अग्रता बनाएको थियो । खेलको ७६औं मिनेटमा थुरामको गोलमार्फत इन्टर ३–२ ले अगाडि बढेको थियो । तर, निर्धारित समय सकिन सात मिनेट बाँकी छँदा थुरामले युभेन्टसलाई बराबरीमा ल्याए । इन्जुरी समयमा आदिजकले निर्णायक गोल गरेका थिए ।</p>\n\n\n\n<p>लिभरपुलको जित</p>\n\n\n\n<p>प्रिमियर लिगअन्तर्गत आइतबार भएको खेलमा लिभरपुलले कठिन जित निकालेको छ । लिभरपुलले १० खेलाडीमा सीमित रहेको बर्नलीलाई हराउन कसरत गर्नु परेको थियो । अन्तिममा इन्जुरी समयमा पेनाल्टी प्राप्त गरेपछि मोहम्मद सालाहले गोल गरेका थिए । यही एक गोलले लिभरपुलको जित भएको थियो । योसँगैं लिभरपुल १२ अंकसहित शीर्ष स्थानमा यथावतै रहेको छ ।</p>",
  "content_text": "लन्डन, (एजेन्सी) इटालियन सिरी ‘ए’ अन्तर्गत शनिबार भएको खेलमा दुई दाजुभाइले एक अर्कोविरुद्ध खेल्दै गोल गरेका छन् । यो सिरी ए फुटबलमा ऐतिहासिक क्षण भएको बताइएको छ । यस ऐतिहासिक क्षणमा युभेन्टसले इन्टर मिलानमाथि ४–३ को रोमाञ्चक जित हासिल गर्दा एक भाइको हार र एक भाइको जित भयो । युभेन्टसको जितमा लोयद केल्ली, केनान यिल्दीज, युलियन थुराम र भासिलिजे आद्जिकले गोल गरे । इन्टरका लागि हाकान चालानोलुले दुई तथा मार्कस थुरामले एक गोल गरे । यस खेलमा युभेन्टसका लागि केफ्रेन थुराम र इन्टरका लागि मार्कस थुरामले गोल गरेका थिए । लगातार तेस्रो निकालेको युभेन्टसले यसअघि पार्मालाई २–० र जेनोवालाई १–० ले हराएको थियो । सिरी ए फुटबलमा दाजुभाइले एकै खेलमा गोल गरेको यो तेस्रो अवसर हो । सन् १९४९ को सिरी ए मा इस्टभान नएर्स र फेरेन्क नएर्सले इन्टरबाट खेलेर लाजियोविरुद्ध गोल गरेका थिए । यस्तै, २०२० मा लोरेन्जो र रोबेर्टो इन्सिग्नेले बेनेभेन्टोका लागि नापोलीविरुद्ध गोल गरेका थिए । तर, यी दुबै अवसरमा एकै क्लबमा खेलेका दाजुभाइले प्रतिद्वन्द्वीविरुद्ध गोल गरेका थिए । यसपटक दाजुभाइले एक अर्काविरुद्ध गोल गरेको भने पहिलो अवसर हो । यस ऐतिहासिक खेलमा थुरामका बुबा दर्शक बनेका थिए । पहिलो हाफमा युभेन्टसले २–१ को अग्रता बनाएको थियो । खेलको ७६औं मिनेटमा थुरामको गोलमार्फत इन्टर ३–२ ले अगाडि बढेको थियो । तर, निर्धारित समय सकिन सात मिनेट बाँकी छँदा थुरामले युभेन्टसलाई बराबरीमा ल्याए । इन्जुरी समयमा आदिजकले निर्णायक गोल गरेका थिए । लिभरपुलको जित प्रिमियर लिगअन्तर्गत आइतबार भएको खेलमा लिभरपुलले कठिन जित निकालेको छ । लिभरपुलले १० खेलाडीमा सीमित रहेको बर्नलीलाई हराउन कसरत गर्नु परेको थियो । अन्तिममा इन्जुरी समयमा पेनाल्टी प्राप्त गरेपछि मोहम्मद सालाहले गोल गरेका थिए । यही एक गोलले लिभरपुलको जित भएको थियो । योसँगैं लिभरपुल १२ अंकसहित शीर्ष स्थानमा यथावतै रहेको छ ।",
  "fetched_at": "2025-09-15T09:26:28.990656Z",
  "id": "40fd0e92069a6cf688f965339a7a72d134979e8b381d0fa0ed23dbe17baae09c",
  "images": [
    "https://newsofnepal.com/wp-content/uploads/2025/09/thuram-brothers-1-e1757927058576-150x150.webp"
  ],
  "lang": "ne",
  "published_at": "2025-09-15T09:02:04Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/thuram-brothers-1-e1757927058576-150x150.webp\" style=\"display: block; margin-bottom: 5px; clear: both;\" width=\"150\" />लन्डन, (एजेन्सी) इटालियन सिरी ‘ए’ अन्तर्गत शनिबार भएको खेलमा दुई दाजुभाइले एक अर्कोविरुद्ध खेल्दै गोल गरेका छन् । यो सिरी ए फुटबलमा ऐतिहासिक क्षण भएको बताइएको छ । यस ऐतिहासिक क्षणमा युभेन्टसले इन्टर मिलानमाथि ४–३ को रोमाञ्चक जित हासिल गर्दा एक भाइको हार र एक भाइको जित भयो । युभेन्टसको जितमा लोयद केल्ली, केनान यिल्दीज, [&#8230;]",
  "tags": null,
  "title": "दाजुभाइले एकअर्काविरुद्ध गोल गरे",
  "url": "https://newsofnepal.com/2025/09/15/731333/",
  "version": 1
}