{
  "byline": "देश सञ्चार",
  "canonical_hash": "6447a847715d1da44b0610b69b013cfc969372ddfd86958e570b2823a7164423",
  "content_html": "<p>काठमाडौँ- चालु आर्थिक वर्ष २०८२/८३ को पहिलो महिनामा मुलुकको व्यापार घाटा रु १ खर्ब १९ अर्ब ११ करोड पुगेको छ । नेपाल राष्ट्र बैंकले सोमबार सार्वजनिक गरेको विवरणअनुसार यो घाटा अघिल्लो वर्षको सोही अवधिभन्दा २.५ प्रतिशतले बढेको हो ।</p>\n<p>गत साउन महिनामा कूल वस्तु आयात ११.४ प्रतिशतले बढेर रु १ खर्ब ४३ अर्ब ४ करोड पुगेको छ । अघिल्लो वर्ष सोही अवधिमा आयातमा ०.६ प्रतिशतले कमी आएको थियो । आयात मुलुकका आधारमा हेर्दा भारतबाट ७.५ प्रतिशत, चीनबाट १४.१ प्रतिशत, र अन्य मुलुकबाट २०.५ प्रतिशत वृद्धि भएको छ ।</p>\n<p>वस्तुगत आधारमा भटमासको कच्चा तेल, यातायात उपकरण, सवारीसाधन तथा स्पेयर पार्टस्, चामल/धान, कोइला, रासायनिक मलजस्ता वस्तुको आयात बढेको छ भने हट रोल्ड सिट इन क्वाइल, खाने तेल, पेट्रोलियम पदार्थ, अन्य मेसिनरी पार्टस् र तेलहनको आयात घटेको छ ।</p>\n<p>समीक्षा अवधिमा कूल वस्तु निर्यात भने ९५.७ प्रतिशतले बढेर रु २३ अर्ब ९३ करोड पुगेको छ । अघिल्लो वर्ष सोही अवधिमा निर्यात ९.६ प्रतिशतले घटेको थियो । गन्तव्यका आधारमा भारततर्फ निर्यात १५६.७ प्रतिशतले बढेको छ भने चीनतर्फ ६५.२ प्रतिशत र अन्य मुलुकतर्फ १.४ प्रतिशतले घटेको छ ।</p>\n<p>वस्तुगत आधारमा भटमासको तेल, पाम तेल, पोलिस्टर धागो, अलैँची र जुटका सामानको निर्यात बढेको छ भने जिङ्क सिट, पार्टिकल बोर्ड, ऊनी गलैंचा, पिना र चियाको निर्यात घटेको छ ।</p>\n<p>समीक्षा अवधिमा निर्यात–आयात अनुपात १६.७ प्रतिशत पुगेको छ, अघिल्लो वर्ष यो अनुपात ९.५ प्रतिशत मात्र थियो । यस अवधिमा भारतबाट परिवत्र्य विदेशी मुद्रा भुक्तानी गरी रु १३ अर्ब ४३ करोड बराबरको वस्तु आयात गरिएको छ, जुन अघिल्लो वर्षको सोही अवधिमा रु १३ अर्ब ९८ करोड थियो ।</p>",
  "content_text": "काठमाडौँ- चालु आर्थिक वर्ष २०८२/८३ को पहिलो महिनामा मुलुकको व्यापार घाटा रु १ खर्ब १९ अर्ब ११ करोड पुगेको छ । नेपाल राष्ट्र बैंकले सोमबार सार्वजनिक गरेको विवरणअनुसार यो घाटा अघिल्लो वर्षको सोही अवधिभन्दा २.५ प्रतिशतले बढेको हो । गत साउन महिनामा कूल वस्तु आयात ११.४ प्रतिशतले बढेर रु १ खर्ब ४३ अर्ब ४ करोड पुगेको छ । अघिल्लो वर्ष सोही अवधिमा आयातमा ०.६ प्रतिशतले कमी आएको थियो । आयात मुलुकका आधारमा हेर्दा भारतबाट ७.५ प्रतिशत, चीनबाट १४.१ प्रतिशत, र अन्य मुलुकबाट २०.५ प्रतिशत वृद्धि भएको छ । वस्तुगत आधारमा भटमासको कच्चा तेल, यातायात उपकरण, सवारीसाधन तथा स्पेयर पार्टस्, चामल/धान, कोइला, रासायनिक मलजस्ता वस्तुको आयात बढेको छ भने हट रोल्ड सिट इन क्वाइल, खाने तेल, पेट्रोलियम पदार्थ, अन्य मेसिनरी पार्टस् र तेलहनको आयात घटेको छ । समीक्षा अवधिमा कूल वस्तु निर्यात भने ९५.७ प्रतिशतले बढेर रु २३ अर्ब ९३ करोड पुगेको छ । अघिल्लो वर्ष सोही अवधिमा निर्यात ९.६ प्रतिशतले घटेको थियो । गन्तव्यका आधारमा भारततर्फ निर्यात १५६.७ प्रतिशतले बढेको छ भने चीनतर्फ ६५.२ प्रतिशत र अन्य मुलुकतर्फ १.४ प्रतिशतले घटेको छ । वस्तुगत आधारमा भटमासको तेल, पाम तेल, पोलिस्टर धागो, अलैँची र जुटका सामानको निर्यात बढेको छ भने जिङ्क सिट, पार्टिकल बोर्ड, ऊनी गलैंचा, पिना र चियाको निर्यात घटेको छ । समीक्षा अवधिमा निर्यात–आयात अनुपात १६.७ प्रतिशत पुगेको छ, अघिल्लो वर्ष यो अनुपात ९.५ प्रतिशत मात्र थियो । यस अवधिमा भारतबाट परिवत्र्य विदेशी मुद्रा भुक्तानी गरी रु १३ अर्ब ४३ करोड बराबरको वस्तु आयात गरिएको छ, जुन अघिल्लो वर्षको सोही अवधिमा रु १३ अर्ब ९८ करोड थियो ।",
  "fetched_at": "2025-09-16T02:47:00.765139Z",
  "id": "b0949b4ed701fa6fe0820a3c8836965de90ec328d171cd86d3e5ec240920b73e",
  "images": [],
  "lang": "ne",
  "published_at": "2025-09-16T01:50:10Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "काठमाडौँ- चालु आर्थिक वर्ष २०८२/८३ को पहिलो महिनामा मुलुकको व्यापार...",
  "tags": null,
  "title": "चालु आवमा एक खर्ब ४३ अर्बको आयात, २३ अर्बको निर्यात",
  "url": "https://deshsanchar.com/2025/09/16/1093969/",
  "version": 1
}