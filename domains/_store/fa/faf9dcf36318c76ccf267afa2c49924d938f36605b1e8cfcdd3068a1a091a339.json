{
  "byline": "राजधानी संवाददाता",
  "canonical_hash": "3aa3d1f609119e84f8a17111a7abd020ec520cfdcb8aec8d40b63d843ffc006a",
  "content_html": "<img alt=\"\" class=\"attachment-full size-full wp-post-image\" height=\"591\" src=\"https://rajdhanidaily.com/wp-content/uploads/2025/09/Resmika.jpg\" style=\"float: left; margin: 0 15px 15px 0;\" width=\"714\" />\n<p>खोटाङ । खोटाङको दिप्रुङ चुइचुम्मा गाउँपालिका–४ बतासेकी २६ वर्षीया रेश्मिका सिवा परियारको बलात्कारपछि हत्या गरेको आरोपमा एक किशोर पक्राउ परेका छन् । गत भदौ ३० गते मृत फेला परेकी रेश्मिकाको बलात्कारपछि हत्या गरेको आरोपमा सोही गाउँपालिकाका एक किशोर पक्राउ परेका हुन् ।</p>\n\n\n\n<p>स्थानीय अजम्बरी साना किसान कृषि सहकारी संस्थामा कार्यरत रेश्मिकालाई कार्यालयबाट पञ्चमीबजारबाट घर फर्कने क्रममा मार्से सामुदायिक वनमा लगेर बलात्कारपछि हत्या गरेको खुलेको जिल्ला प्रहरी कार्यालय खोटाका सूचना अधिकारी प्रहरी निरीक्षक सुशान्त मिश्रले जानकारी दिए । पक्राउ परेका किशोरले घटना&#8217;bout स्वीकार गरिसकेको र उनीमाथि अनुसन्धान गर्न जिल्ला अदालत खोटाङबाट चार दिनको म्याद थप गरिएको प्रहरी निरीक्षक मिश्रले बताएका छन् ।</p>\n\n\n\n<p>उनले पक्राउ परेका किशोरले आफू नाबालक रहेको बताएको र उमेर प्रमाणित गर्न जन्मदर्ताको प्रमाणपत्र मगाएको जानकारी दिएका छन् । बलात्कारपछि हत्या गरेको आरोपमा पक्राउ परेका किशोरको जन्मदर्ता समेत नरहेको र उनले अहिलेसम्म कुनै पनि विद्यालयमा अध्ययन नगरेको खुलेको सहकारी संस्थाका अध्यक्ष सागर तामाङले जानकारी दिएका छन् । एक छोरीकी आमा रेश्मिका भदौ ३० गते बेलुकी अबेरसम्म कार्यालयबाट घर नफर्किएपछि खोजी गर्ने क्रममा सोही राति करिब नौँ बजे बतासेको ह्याकुले र रमितेडाँडाको बीचमा पर्ने मार्से सामुदायिक वनमा मृत फेला परेकी थिइन् ।</p>\n\n\n\n<p>जागिरका लागि काममा जानुभएकी एक छोरीकी आमा रेश्मिकाको बलात्कारपछि हत्या भएको भन्दै आफन्त तथा स्थानीयले कडा कानूनी कारबाही गर्न माग गरेका छन् । सडकदेखि करिब १५० मिटर तल रेश्मिकाको शव रहेको स्थानसम्म घिसारिएको र झाडी मडारिएको देखिएको स्थानीयले बताएका छन् ।</p>\n\n\n\n<p>शव रहेको ठाउँभन्दा केही तल रेश्मिकाले बोक्ने झोला र अन्डरवेर भेटिएको प्रहरीले जनाएको छ र अन्डरवेर पाखामा भेटिए पनि शव भने लुगा लगाएको अवस्थामा देखिएको घटनास्थलमा पुगेका प्रत्यक्षदर्शीहरूले बताएका छन् । मृतक रेश्मिकाको शव तीन दिनपछि धरानस्थित बीपी कोइराला स्वास्थ्य विज्ञान प्रतिष्ठानमा लगेर परीक्षण गरेपछि आफन्तले दाहसंस्कार गरेका छन् । सामुदायिक वनमा शङ्कास्पद अवस्थामा मृत फेला पर्नुभएकी रेश्मिकाको श्रीमान र एक छोरी छन् ।</p>\n<p>The post <a href=\"https://rajdhanidaily.com/id/122106/\" rel=\"nofollow\">रेश्मिकाको बलात्कारपछि हत्या अभियोगमा किशोर पक्राउ</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "खोटाङ । खोटाङको दिप्रुङ चुइचुम्मा गाउँपालिका–४ बतासेकी २६ वर्षीया रेश्मिका सिवा परियारको बलात्कारपछि हत्या गरेको आरोपमा एक किशोर पक्राउ परेका छन् । गत भदौ ३० गते मृत फेला परेकी रेश्मिकाको बलात्कारपछि हत्या गरेको आरोपमा सोही गाउँपालिकाका एक किशोर पक्राउ परेका हुन् । स्थानीय अजम्बरी साना किसान कृषि सहकारी संस्थामा कार्यरत रेश्मिकालाई कार्यालयबाट पञ्चमीबजारबाट घर फर्कने क्रममा मार्से सामुदायिक वनमा लगेर बलात्कारपछि हत्या गरेको खुलेको जिल्ला प्रहरी कार्यालय खोटाका सूचना अधिकारी प्रहरी निरीक्षक सुशान्त मिश्रले जानकारी दिए । पक्राउ परेका किशोरले घटना’bout स्वीकार गरिसकेको र उनीमाथि अनुसन्धान गर्न जिल्ला अदालत खोटाङबाट चार दिनको म्याद थप गरिएको प्रहरी निरीक्षक मिश्रले बताएका छन् । उनले पक्राउ परेका किशोरले आफू नाबालक रहेको बताएको र उमेर प्रमाणित गर्न जन्मदर्ताको प्रमाणपत्र मगाएको जानकारी दिएका छन् । बलात्कारपछि हत्या गरेको आरोपमा पक्राउ परेका किशोरको जन्मदर्ता समेत नरहेको र उनले अहिलेसम्म कुनै पनि विद्यालयमा अध्ययन नगरेको खुलेको सहकारी संस्थाका अध्यक्ष सागर तामाङले जानकारी दिएका छन् । एक छोरीकी आमा रेश्मिका भदौ ३० गते बेलुकी अबेरसम्म कार्यालयबाट घर नफर्किएपछि खोजी गर्ने क्रममा सोही राति करिब नौँ बजे बतासेको ह्याकुले र रमितेडाँडाको बीचमा पर्ने मार्से सामुदायिक वनमा मृत फेला परेकी थिइन् । जागिरका लागि काममा जानुभएकी एक छोरीकी आमा रेश्मिकाको बलात्कारपछि हत्या भएको भन्दै आफन्त तथा स्थानीयले कडा कानूनी कारबाही गर्न माग गरेका छन् । सडकदेखि करिब १५० मिटर तल रेश्मिकाको शव रहेको स्थानसम्म घिसारिएको र झाडी मडारिएको देखिएको स्थानीयले बताएका छन् । शव रहेको ठाउँभन्दा केही तल रेश्मिकाले बोक्ने झोला र अन्डरवेर भेटिएको प्रहरीले जनाएको छ र अन्डरवेर पाखामा भेटिए पनि शव भने लुगा लगाएको अवस्थामा देखिएको घटनास्थलमा पुगेका प्रत्यक्षदर्शीहरूले बताएका छन् । मृतक रेश्मिकाको शव तीन दिनपछि धरानस्थित बीपी कोइराला स्वास्थ्य विज्ञान प्रतिष्ठानमा लगेर परीक्षण गरेपछि आफन्तले दाहसंस्कार गरेका छन् । सामुदायिक वनमा शङ्कास्पद अवस्थामा मृत फेला पर्नुभएकी रेश्मिकाको श्रीमान र एक छोरी छन् । The post रेश्मिकाको बलात्कारपछि हत्या अभियोगमा किशोर पक्राउ appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-18T23:52:57.175527Z",
  "id": "faf9dcf36318c76ccf267afa2c49924d938f36605b1e8cfcdd3068a1a091a339",
  "images": [
    "https://rajdhanidaily.com/wp-content/uploads/2025/09/Resmika.jpg"
  ],
  "lang": "ne",
  "published_at": "2025-09-18T23:46:52Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"591\" src=\"https://rajdhanidaily.com/wp-content/uploads/2025/09/Resmika.jpg\" style=\"float: left; margin: 0 15px 15px 0;\" width=\"714\" />खोटाङ । खोटाङको दिप्रुङ चुइचुम्मा गाउँपालिका–४ बतासेकी २६ वर्षीया रेश्मिका सिवा परियारको बलात्कारपछि हत्या गरेको आरोपमा एक किशोर पक्राउ परेका छन् । गत भदौ ३० गते मृत फेला परेकी रेश्मिकाको बलात्कारपछि हत्या गरेको आरोपमा सोही गाउँपालिकाका एक किशोर पक्राउ परेका हुन् । स्थानीय अजम्बरी साना किसान कृषि सहकारी संस्थामा कार्यरत रेश्मिकालाई कार्यालयबाट पञ्चमीबजारबाट घर फर्कने [&#8230;]</p>\n<p>The post <a href=\"https://rajdhanidaily.com/id/122106/\" rel=\"nofollow\">रेश्मिकाको बलात्कारपछि हत्या अभियोगमा किशोर पक्राउ</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "रेश्मिकाको बलात्कारपछि हत्या अभियोगमा किशोर पक्राउ",
  "url": "https://rajdhanidaily.com/id/122106/",
  "version": 1
}