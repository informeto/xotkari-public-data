{
  "byline": "न्युज अफ नेपाल",
  "canonical_hash": "eb5a9372b35dd661759e8d4cef5de0c2ed0763139f2971ef56deebd5cf258368",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/nepali-rastriya-cricket-toli-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं।</strong></p>\n\n\n\n<p>नेपाली राष्ट्रिय क्रिकेट टोलीको युएईको भिसा उपलब्ध भएपछि सोमबार त्यसतर्फ जाने भएको छ ।<br />नेपाल क्रिकेट संघ (क्यान) का अनुसार टोली आज त्यसतर्फ प्रस्थान गर्नेछ । वेस्ट इन्डिजविरुद्ध ३ खेलको टी २० सिरिज खेल्न नेपाली टोली गत शुक्रबार नै यूएई जाने तयारीमा थियो । तर, यूएईबाट भिसा उपलब्ध नगराएपछि नेपाली टोलीको यात्रा रोकिएको थियो । त्यस दिन जान सकिएन ।</p>\n\n\n\n<p>नेपालमा भएको पछिल्लो राजनैतिक घटनापछि युएईले नेपालीलाई भिजिट भिसा दिनमा कडाइ गरेको छ । क्यानले युएई सरकार र युएईको इमिरेट्स क्रिकेट बोर्डसँग भिसाको लागि समन्वय गरिरहेको जनाएको थियो ।</p>\n\n\n\n<p>नेपाल र वेस्ट इण्डिजबीचको सिरिज युएईको सारजाह क्रिकेट स्टेडियममा असोज ११, १२ र १४ गते हुनेछ । क्यानले यसलाई युनिटी कप अन्तराष्ट्रिय टी २० सिरिज नाम दिएको छ ।</p>\n\n\n\n<p>नेपालले टेष्ट मान्यता राष्ट्रसँग कुनै पनि सिरिज खेल्न लागेको यो पहिलो पटक हो । यसैले पनि यो सिरिज नेपाली क्रिकेटको लागि ऐतिहासिक हो । यो सिरिज खेलेर नेपाली टोली टी २० विश्व कप छनोट खेल्न ओमान जाने क्यानले जनाएको छ ।</p>",
  "content_text": "काठमाडौं। नेपाली राष्ट्रिय क्रिकेट टोलीको युएईको भिसा उपलब्ध भएपछि सोमबार त्यसतर्फ जाने भएको छ । नेपाल क्रिकेट संघ (क्यान) का अनुसार टोली आज त्यसतर्फ प्रस्थान गर्नेछ । वेस्ट इन्डिजविरुद्ध ३ खेलको टी २० सिरिज खेल्न नेपाली टोली गत शुक्रबार नै यूएई जाने तयारीमा थियो । तर, यूएईबाट भिसा उपलब्ध नगराएपछि नेपाली टोलीको यात्रा रोकिएको थियो । त्यस दिन जान सकिएन । नेपालमा भएको पछिल्लो राजनैतिक घटनापछि युएईले नेपालीलाई भिजिट भिसा दिनमा कडाइ गरेको छ । क्यानले युएई सरकार र युएईको इमिरेट्स क्रिकेट बोर्डसँग भिसाको लागि समन्वय गरिरहेको जनाएको थियो । नेपाल र वेस्ट इण्डिजबीचको सिरिज युएईको सारजाह क्रिकेट स्टेडियममा असोज ११, १२ र १४ गते हुनेछ । क्यानले यसलाई युनिटी कप अन्तराष्ट्रिय टी २० सिरिज नाम दिएको छ । नेपालले टेष्ट मान्यता राष्ट्रसँग कुनै पनि सिरिज खेल्न लागेको यो पहिलो पटक हो । यसैले पनि यो सिरिज नेपाली क्रिकेटको लागि ऐतिहासिक हो । यो सिरिज खेलेर नेपाली टोली टी २० विश्व कप छनोट खेल्न ओमान जाने क्यानले जनाएको छ ।",
  "fetched_at": "2025-09-22T01:52:48.480407Z",
  "id": "a3968333bd2633ebdc1c8e80d4d7318e54407fd7220356e9589b8b4e7163a980",
  "images": [
    "https://newsofnepal.com/wp-content/uploads/2025/09/nepali-rastriya-cricket-toli-150x150.jpg"
  ],
  "lang": "ne",
  "published_at": "2025-09-22T01:32:55Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/nepali-rastriya-cricket-toli-150x150.jpg\" style=\"display: block; margin-bottom: 5px; clear: both;\" width=\"150\" />काठमाडौं। नेपाली राष्ट्रिय क्रिकेट टोलीको युएईको भिसा उपलब्ध भएपछि सोमबार त्यसतर्फ जाने भएको छ ।नेपाल क्रिकेट संघ (क्यान) का अनुसार टोली आज त्यसतर्फ प्रस्थान गर्नेछ । वेस्ट इन्डिजविरुद्ध ३ खेलको टी २० सिरिज खेल्न नेपाली टोली गत शुक्रबार नै यूएई जाने तयारीमा थियो । तर, यूएईबाट भिसा उपलब्ध नगराएपछि नेपाली टोलीको यात्रा रोकिएको थियो । [&#8230;]",
  "tags": null,
  "title": "भिसा आएपछि नेपाली टोली आज यूएई जाँदैं",
  "url": "https://newsofnepal.com/2025/09/22/732559/",
  "version": 1
}