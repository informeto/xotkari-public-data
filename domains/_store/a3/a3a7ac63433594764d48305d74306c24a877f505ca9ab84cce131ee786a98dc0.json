{
  "byline": "बिजपाटी संवाददाता",
  "canonical_hash": "636bdac471aa2a8754eedc1f9bcd1cc3b8b4610b2482b014d865e3166b25e5b0",
  "content_html": "<p>जेन–जी आन्दोलनका कारण भएको क्षतिमा हालसम्म सबैभन्दा ठूलो बीमा दावी सम्पत्ति बीमामा परेको छ। नेपाल बीमा प्राधिकरणले सार्वजनिक गरेको विवरणअनुसार असोज ५ गतेसम्म २४७८ वटा दावी दर्ता भई कुल २२ अर्ब २५ करोड ६५ लाख रुपैयाँको प्रारम्भिक बीमा दावी भएको छ।</p>\n<p>प्राधिकरणका अनुसार सो दावीमध्ये ८३ प्रतिशत अर्थात् १८ अर्ब ६१ करोड रुपैयाँ सम्पत्ति बीमाअन्तर्गत परेको छ। जेन–जी आन्दोलनका क्रममा सर्वाधिक क्षति नागरिक तथा सरकारी सम्पत्तिमा पुगेकाले सम्पत्ति बीमा दावी उच्च देखिएको हो।</p>\n<p>उक्त अवधिसम्म सम्पत्ति बीमामा मात्रै ५३८ वटा दावी दर्ता भएका छन्। त्यसबाहेक, मोटर बीमामा १७७८ वटा दावीबाट दुई अर्ब ९५ करोड रुपैयाँ, इन्जिनियरिङ तथा ठेकेदार जोखिम बीमामा १३२ वटा दावीबाट ३३ करोड ३६ लाख रुपैयाँ, परिवहन बीमामा ११ वटा दावीबाट एक करोड ५५ लाख रुपैयाँ र अन्य बीमामा ३४ करोड ३८ लाख रुपैयाँ दावी परेको छ।</p>\n<p>प्रदेशगत हिसाबले बागमती प्रदेशमा सबैभन्दा बढी क्षति देखिएको छ। राजधानी केन्द्रित आन्दोलनका कारण बागमतीमा मात्रै १३४३ वटा दावी दर्ता भई १७ अर्ब ९७ करोड ७२ लाख रुपैयाँको प्रारम्भिक दावी परेको छ।</p>\n<p>अन्य प्रदेशमा दावी रकम यसप्रकार छः कोशीमा एक अर्ब ६५ करोड, गण्डकीमा एक अर्ब २९ करोड, मधेशमा ५५ करोड, लुम्बिनीमा ४५ करोड, सुदूरपश्चिममा २३ करोड र कर्णालीमा आठ करोड ९३ लाख रुपैयाँ।</p>\n<p>बीमा प्राधिकरणले पीडितलाई राहत दिन छरितो भुक्तानी प्रक्रियाका लागि सहजिकरण गर्ने जनाएको छ। बीमा कम्पनीलाई सक्दो चाँडो विवरण संकलन गरी दावी भुक्तानी गर्न निर्देशन दिइएको प्राधिकरणले जनाएको छ।</p>",
  "content_text": "जेन–जी आन्दोलनका कारण भएको क्षतिमा हालसम्म सबैभन्दा ठूलो बीमा दावी सम्पत्ति बीमामा परेको छ। नेपाल बीमा प्राधिकरणले सार्वजनिक गरेको विवरणअनुसार असोज ५ गतेसम्म २४७८ वटा दावी दर्ता भई कुल २२ अर्ब २५ करोड ६५ लाख रुपैयाँको प्रारम्भिक बीमा दावी भएको छ। प्राधिकरणका अनुसार सो दावीमध्ये ८३ प्रतिशत अर्थात् १८ अर्ब ६१ करोड रुपैयाँ सम्पत्ति बीमाअन्तर्गत परेको छ। जेन–जी आन्दोलनका क्रममा सर्वाधिक क्षति नागरिक तथा सरकारी सम्पत्तिमा पुगेकाले सम्पत्ति बीमा दावी उच्च देखिएको हो। उक्त अवधिसम्म सम्पत्ति बीमामा मात्रै ५३८ वटा दावी दर्ता भएका छन्। त्यसबाहेक, मोटर बीमामा १७७८ वटा दावीबाट दुई अर्ब ९५ करोड रुपैयाँ, इन्जिनियरिङ तथा ठेकेदार जोखिम बीमामा १३२ वटा दावीबाट ३३ करोड ३६ लाख रुपैयाँ, परिवहन बीमामा ११ वटा दावीबाट एक करोड ५५ लाख रुपैयाँ र अन्य बीमामा ३४ करोड ३८ लाख रुपैयाँ दावी परेको छ। प्रदेशगत हिसाबले बागमती प्रदेशमा सबैभन्दा बढी क्षति देखिएको छ। राजधानी केन्द्रित आन्दोलनका कारण बागमतीमा मात्रै १३४३ वटा दावी दर्ता भई १७ अर्ब ९७ करोड ७२ लाख रुपैयाँको प्रारम्भिक दावी परेको छ। अन्य प्रदेशमा दावी रकम यसप्रकार छः कोशीमा एक अर्ब ६५ करोड, गण्डकीमा एक अर्ब २९ करोड, मधेशमा ५५ करोड, लुम्बिनीमा ४५ करोड, सुदूरपश्चिममा २३ करोड र कर्णालीमा आठ करोड ९३ लाख रुपैयाँ। बीमा प्राधिकरणले पीडितलाई राहत दिन छरितो भुक्तानी प्रक्रियाका लागि सहजिकरण गर्ने जनाएको छ। बीमा कम्पनीलाई सक्दो चाँडो विवरण संकलन गरी दावी भुक्तानी गर्न निर्देशन दिइएको प्राधिकरणले जनाएको छ।",
  "fetched_at": "2025-09-22T12:49:26.595018Z",
  "id": "a3a7ac63433594764d48305d74306c24a877f505ca9ab84cce131ee786a98dc0",
  "images": [],
  "lang": "ne",
  "published_at": "2025-09-22T12:05:41Z",
  "source": {
    "domain": "bizpati.com",
    "id": "bizpati",
    "name": "Bizpati"
  },
  "summary": "जेन–जी आन्दोलनका कारण भएको क्षतिमा हालसम्म सबैभन्दा ठूलो बीमा दावी सम्पत्ति बीमामा परेको छ। नेपाल बीमा प्राधिकरणले सार्वजनिक गरेको विवरणअनुसार असोज ५ गतेसम्म २४७८ वटा दावी दर्ता भई कुल २२ अर्ब २५ करोड ६५ लाख रुपैयाँको प्रारम्भिक बीमा दावी भएको छ। प्राधिकरणका अनुसार सो दावीमध्ये ८३ प्रतिशत अर्थात् १८ अर्ब ६१ करोड रुपैयाँ सम्पत्ति बीमाअन्तर्गत [&#8230;]",
  "tags": null,
  "title": "जेनजी आनदोलनको क्षतिका लागि २२ अर्बको बीमा दाबी, सबैभन्दा बढी बागमती प्रदेशबाट",
  "url": "https://bizpati.com/2025/09/178285/",
  "version": 1
}