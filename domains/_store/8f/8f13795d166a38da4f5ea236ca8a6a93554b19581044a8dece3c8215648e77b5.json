{
  "byline": "नेपालन्युज",
  "canonical_hash": "7e2fc3f58e8fa007e4bb52d111d70b1224790b8af54b4addebefe6a151a6776a",
  "content_html": "<p><strong>काठमाडौं। </strong>जेनजी प्रदर्शनमा देशका कैयौँ सर्वोच्च कार्यालयहरु प्रदर्शनकारीको आगलागीबाट ध्वस्त हुने पुगे । स्वास्थ्य तथा जनसङ्ख्या मन्त्रालय पनि जोगिन सकेन । पूर्ण रुपमा जलेर सबैभन्दा बढी क्षति पुग्ने मन्त्रालयमा स्वास्थ्य मन्त्रालय पनि पर्दछ ।</p>\n\n\n\n<p>स्वास्थ्य क्षेत्रको प्रमुख निकायमध्ये एक टेकुस्थित स्वास्थ्य सेवा विभाग भने हमला हुनबाट जोगिन पुग्यो । कार्यालयका नियमित काम हिजोदेखि सुरु भइसकेका छन् ।</p>\n\n\n\n<p>विभागका महानिर्देशक डा टङ्कप्रसाद बाराकोटीले प्रदर्शनमा विभाग भने जोगिन सफल रहेको बताए । यद्यपि स्वास्थ्य मन्त्रालयमा राखिएको विभागको एउटा गाडी र मोटरसाइकलमा क्षति पुगेको छ । विभागभित्र राष्ट्रिय एड्स तथा यौनरोग नियन्त्रण केन्द्र, राष्ट्रिय स्वास्थ्य तालिम केन्द्र, राष्ट्रिय क्षयरोग केन्द्र, राष्ट्रिय जनस्वास्थ्य प्रयोगशाला, राष्ट्रिय स्वास्थ्य शिक्षा, सूचना र सञ्चार केन्द्रलगायत रहेका छन् । उपचारात्मक सेवा महाशाखा, व्यवस्थापन महाशाखा, नर्सिङ तथा सामाजिक सुरक्षा महाशाखा, इपिडिमियोलोजी तथा रोग नियन्त्रण महाशाखा, परिवार कल्याण महाशाखा रहेका छन् ।</p>\n\n\n\n<p>विभागमा क्षति नपुगे पनि ३० वटा नगरपालिकामा रहेको स्वास्थ्य शाखामा भने क्षति पुगेको डा बाराकोटीले जानकारी गराए । “हालसम्मको सङ्कलित विवरणअनुसार कुनै पूर्ण रुपमा क्षति पुगेका छन् कुनै आंशिक रुपमा क्षति पुगेका छन् । थप क्षतिको विवरण सङ्कलन गर्दैछौँ । त्यहाँ रहेका खोपका फ्रिजहरुमा क्षति पुगेको छ,” उनले भने ।</p>\n\n\n\n<p>मधेस, लुम्बिनी, कर्णाली र सुदूरपश्चिम प्रदेशका विभिन्न नगरपालिका र स्वास्थ्य संरचनामा हालैको घटनाबाट उल्लेखनीय क्षति पुगेको छ । स्वास्थ्य संस्था, खोप भण्डारण केन्द्रमा कतै पूर्ण र कतै आंशिक क्षति भएका छन् । पुनःस्थापना तथा मर्मत गरेर सञ्चालनमा ल्याउने तयारी भइरहेको छ ।</p>\n\n\n\n<p>परिवार कल्याण महाशाखाअन्तर्गतको बाल स्वास्थ्य तथा खोप शाखाका प्रमुख डा अभियान गौतमले खोप कोल्ड चेन स्टोरमा क्षति पुगेको बताए । उनका अनुसार हालसम्म १९ वटा खोप कोल्ड चेन स्टोरमा क्षति पुगेको छ र यो सङ्ख्या बढी हुन सक्ने र क्षतिको विवरण सङ्कलन भइरहेको बताए ।</p>\n\n\n\n<p>उनले भने, “वडा कार्यालय जलाउँदा सँगैको स्वास्थ्य संस्था पनि परेका रहेछन् । खोप भण्डारण कक्षमा क्षति पुगेको छ । खोप कार्यक्रममा प्रभाव परेको छैन । सेवा दिन प्रयासरत छौँ । कामलाई निरन्तरता दिइरहेका छौँ ।”</p>",
  "content_text": "काठमाडौं। जेनजी प्रदर्शनमा देशका कैयौँ सर्वोच्च कार्यालयहरु प्रदर्शनकारीको आगलागीबाट ध्वस्त हुने पुगे । स्वास्थ्य तथा जनसङ्ख्या मन्त्रालय पनि जोगिन सकेन । पूर्ण रुपमा जलेर सबैभन्दा बढी क्षति पुग्ने मन्त्रालयमा स्वास्थ्य मन्त्रालय पनि पर्दछ । स्वास्थ्य क्षेत्रको प्रमुख निकायमध्ये एक टेकुस्थित स्वास्थ्य सेवा विभाग भने हमला हुनबाट जोगिन पुग्यो । कार्यालयका नियमित काम हिजोदेखि सुरु भइसकेका छन् । विभागका महानिर्देशक डा टङ्कप्रसाद बाराकोटीले प्रदर्शनमा विभाग भने जोगिन सफल रहेको बताए । यद्यपि स्वास्थ्य मन्त्रालयमा राखिएको विभागको एउटा गाडी र मोटरसाइकलमा क्षति पुगेको छ । विभागभित्र राष्ट्रिय एड्स तथा यौनरोग नियन्त्रण केन्द्र, राष्ट्रिय स्वास्थ्य तालिम केन्द्र, राष्ट्रिय क्षयरोग केन्द्र, राष्ट्रिय जनस्वास्थ्य प्रयोगशाला, राष्ट्रिय स्वास्थ्य शिक्षा, सूचना र सञ्चार केन्द्रलगायत रहेका छन् । उपचारात्मक सेवा महाशाखा, व्यवस्थापन महाशाखा, नर्सिङ तथा सामाजिक सुरक्षा महाशाखा, इपिडिमियोलोजी तथा रोग नियन्त्रण महाशाखा, परिवार कल्याण महाशाखा रहेका छन् । विभागमा क्षति नपुगे पनि ३० वटा नगरपालिकामा रहेको स्वास्थ्य शाखामा भने क्षति पुगेको डा बाराकोटीले जानकारी गराए । “हालसम्मको सङ्कलित विवरणअनुसार कुनै पूर्ण रुपमा क्षति पुगेका छन् कुनै आंशिक रुपमा क्षति पुगेका छन् । थप क्षतिको विवरण सङ्कलन गर्दैछौँ । त्यहाँ रहेका खोपका फ्रिजहरुमा क्षति पुगेको छ,” उनले भने । मधेस, लुम्बिनी, कर्णाली र सुदूरपश्चिम प्रदेशका विभिन्न नगरपालिका र स्वास्थ्य संरचनामा हालैको घटनाबाट उल्लेखनीय क्षति पुगेको छ । स्वास्थ्य संस्था, खोप भण्डारण केन्द्रमा कतै पूर्ण र कतै आंशिक क्षति भएका छन् । पुनःस्थापना तथा मर्मत गरेर सञ्चालनमा ल्याउने तयारी भइरहेको छ । परिवार कल्याण महाशाखाअन्तर्गतको बाल स्वास्थ्य तथा खोप शाखाका प्रमुख डा अभियान गौतमले खोप कोल्ड चेन स्टोरमा क्षति पुगेको बताए । उनका अनुसार हालसम्म १९ वटा खोप कोल्ड चेन स्टोरमा क्षति पुगेको छ र यो सङ्ख्या बढी हुन सक्ने र क्षतिको विवरण सङ्कलन भइरहेको बताए । उनले भने, “वडा कार्यालय जलाउँदा सँगैको स्वास्थ्य संस्था पनि परेका रहेछन् । खोप भण्डारण कक्षमा क्षति पुगेको छ । खोप कार्यक्रममा प्रभाव परेको छैन । सेवा दिन प्रयासरत छौँ । कामलाई निरन्तरता दिइरहेका छौँ ।”",
  "fetched_at": "2025-09-15T10:25:33.476388Z",
  "id": "8f13795d166a38da4f5ea236ca8a6a93554b19581044a8dece3c8215648e77b5",
  "images": [],
  "lang": "en",
  "published_at": "2025-09-15T10:23:34Z",
  "source": {
    "domain": "nepalnews.com",
    "id": "nepalnews",
    "name": "Nepalnews"
  },
  "summary": "काठमाडौं। जेनजी प्रदर्शनमा देशका कैयौँ सर्वोच्च कार्यालयहरु प्रदर्शनकारीको आगलागीबाट ध्वस्त हुने पुगे । स्वास्थ्य तथा जनसङ्ख्या मन्त्रालय पनि जोगिन सकेन । पूर्ण रुपमा जलेर सबैभन्दा बढी क्षति पुग्ने मन्त्रालयमा स्वास्थ्य मन्त्रालय पनि पर्दछ । स्वास्थ्य क्षेत्रको प्रमुख निकायमध्ये एक टेकुस्थित स्वास्थ्य सेवा विभाग भने हमला हुनबाट जोगिन पुग्यो । कार्यालयका नियमित काम हिजोदेखि सुरु भइसकेका [&#8230;]",
  "tags": null,
  "title": "जेनजी प्रदर्शनकारीको आगजनीबाट जोगियो स्वास्थ्य सेवा विभाग",
  "url": "https://nepalnews.com/2025/09/15/health-services-department-escapes-arson-attack-by-genji-protesters/",
  "version": 1
}