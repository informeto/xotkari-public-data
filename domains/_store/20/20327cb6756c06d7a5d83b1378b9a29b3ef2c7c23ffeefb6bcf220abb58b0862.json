{
  "byline": "Sandeep bhattarai",
  "canonical_hash": "57e009d63653e5c61276cb42a2e122ec66f77a0aac0c701e9198ecffe7423d78",
  "content_html": "<p style=\"text-align: justify;\">कर्णाली प्रदेशका मुख्यमन्त्री यामलाल कँडेलले जेनजी आन्दोलनका नाममा भएको तोडफोड र आगजनी निन्दनीय भएको बताउनुभएको छ ।</p>\n<p style=\"text-align: justify;\">आइतबार सुर्खेतमा आयोजित पत्रकार सम्मेलनमा उहाँले आन्दोलनलाई उद्देश्यभन्दा फरक ढङ्गले प्रयोग गर्नु निन्दनीय भएको र तोडफोड र आगजनीको जिम्मेवार को हुने भन्ने विषयले थप अन्यौलता सिर्जना गरेको बताउनुभयो ।</p>\n<p style=\"text-align: justify;\">मुख्यमन्त्री कँडेलले गणतन्त्र ल्याउने अभियानमा सहभागी युवाहरूलाई समेत भड्काएर घटना गराइएको जिकिर गर्नुभयो । उहाँले सङ्घीय राजधानीमा अप्रिय घटनाहरू घटेको र त्यसको प्रभाव कर्णालीमा पनि देखिएको बताउनुभयो ।</p>\n<p style=\"text-align: justify;\">“यस घटनामा सबैभन्दा बढी नोक्सानी कर्णाली प्रदेशसभामा भएको छ । यस्तो अवस्थामा अब कसरी काम गर्ने भनेर प्रदेश सचिव र मन्त्रीहरूसँग छलफल भएको छ”, मुख्यमन्त्री कँडेलले भन्नुभयो ।</p>\n<p style=\"text-align: justify;\">उहाँले आइतबार क्षतिग्रस्त सरकारी कार्यालयको अनुगमनसमेत गर्नुभएको थियो ।</p>",
  "content_text": "कर्णाली प्रदेशका मुख्यमन्त्री यामलाल कँडेलले जेनजी आन्दोलनका नाममा भएको तोडफोड र आगजनी निन्दनीय भएको बताउनुभएको छ । आइतबार सुर्खेतमा आयोजित पत्रकार सम्मेलनमा उहाँले आन्दोलनलाई उद्देश्यभन्दा फरक ढङ्गले प्रयोग गर्नु निन्दनीय भएको र तोडफोड र आगजनीको जिम्मेवार को हुने भन्ने विषयले थप अन्यौलता सिर्जना गरेको बताउनुभयो । मुख्यमन्त्री कँडेलले गणतन्त्र ल्याउने अभियानमा सहभागी युवाहरूलाई समेत भड्काएर घटना गराइएको जिकिर गर्नुभयो । उहाँले सङ्घीय राजधानीमा अप्रिय घटनाहरू घटेको र त्यसको प्रभाव कर्णालीमा पनि देखिएको बताउनुभयो । “यस घटनामा सबैभन्दा बढी नोक्सानी कर्णाली प्रदेशसभामा भएको छ । यस्तो अवस्थामा अब कसरी काम गर्ने भनेर प्रदेश सचिव र मन्त्रीहरूसँग छलफल भएको छ”, मुख्यमन्त्री कँडेलले भन्नुभयो । उहाँले आइतबार क्षतिग्रस्त सरकारी कार्यालयको अनुगमनसमेत गर्नुभएको थियो ।",
  "fetched_at": "2025-09-14T14:26:16.754379Z",
  "id": "20327cb6756c06d7a5d83b1378b9a29b3ef2c7c23ffeefb6bcf220abb58b0862",
  "images": [],
  "lang": "ne",
  "published_at": "2025-09-14T14:23:34Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "कर्णाली प्रदेशका मुख्यमन्त्री यामलाल कँडेलले जेनजी आन्दोलनका नाममा भएको तोडफोड र आगजनी निन्दनीय भएको बताउनुभएको छ । आइतबार सुर्खेतमा आयोजित पत्रकार सम्मेलनमा उहाँले आन्दोलनलाई उद्देश्यभन्दा फरक ढङ्गले प्रयोग गर्नु निन्दनीय भएको र तोडफोड र आगजनीको जिम्मेवार को हुने भन्ने विषयले थप अन्यौलता सिर्जना गरेको बताउनुभयो । मुख्यमन्त्री कँडेलले गणतन्त्र ल्याउने अभियानमा सहभागी युवाहरूलाई समेत भड्काएर &#8230;",
  "tags": null,
  "title": "‘जेनजी’ आन्दोलनका नाममा तोडफोड र आगजनी निन्दनीय : मुख्यमन्त्री कँडेल",
  "url": "https://www.nepaljapan.com/09/14/680886/",
  "version": 1
}