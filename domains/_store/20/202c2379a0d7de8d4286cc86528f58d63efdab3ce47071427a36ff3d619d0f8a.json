{
  "byline": "सविता खड्का",
  "canonical_hash": "9b5daef9fa470d9e62ecd736d7baf33732fbee4e84862767079e3b6d8447993b",
  "content_html": "<p><img alt=\"\" src=\"https://images.nagariknewscdn.com/2024/third-party/UAE.jpg\" /></p><p>नेपालको युवा शक्ति विदेशी रोजगारमा निर्भर छ । वैदेशिक रोजगारीका लागि संयुक्त अरब इमिरेट्स (युएई) नेपाली कामदारका लागि प्रमुख गन्तव्य हो । जेनजी आन्दोलनपछि यएईले भिसामा कडाइ गर्दा दैनिक आठ सय कामदार रोकिएका छन् ।  </p><p>हाल युएईले नेपालीलाई भिजिट भिसा र वर्किङ भिसामा कडाइ गरेपछि आठ सय कामदार रोकिएका हुन् । १५ सेप्टेम्बर २०२५ देखि युएईले भिजिट भिसा बन्द गरेको छ भने वर्किङ भिसामा समेत कडाइ गरेको म्यानपावर व्यवसायीहरूले बताएका छन् ।  </p><p>नेपाल वैदेशिक रोजगार व्यवसायी संघका निवर्तमान अध्यक्ष राजेन्द्र भण्डारीका अनुसार वर्किङ भिसाका लागि दिइएको आवेदनहरू अस्वीकार भइरहेका छन् । नेपालमा हालै भएको जेनजी आन्दोलन र त्यस क्रममा भएका हिंसात्मक गतिविधिलाई आधार मानेर युएईले भिसा वितरणमा अस्थायी रोक लगाएको उनको अनुमान छ ।</p><p>वैदेशिक रोजगार विभागको तथ्यांकअनुसार गत आर्थिक वर्ष २०८१/८२ मा मात्रै दुई लाख ७४ हजार पाँच सय ९० जना नेपालीहरू श्रम स्वीकृति लिएर युएई गएका थिए । चालु आर्थिक वर्ष २०८२/८३ को साउनमा २३ हजार ८३८ जना र भदौमा २५ हजार दुई १८ जना कामदारले श्रम स्वीकृति लिएको विभागको तथ्यांक छ ।  </p><p>‘यसबारे युएईबाट हालसम्म कुनै पनि आधिकारिक सूचना सार्वजनिक नभए पनि कही दिनदेखि नेपालीहरूको भिसा आवेदन ‘रिजेक्ट’ भइरहेको छ,’ निवर्तमान अध्यक्ष भण्डारीले नागरिकसँग भने, ‘आन्दोलनका क्रममा विभिन्न जेलबाट १३/१४ हजार जनाभन्दा बढी कैदी भागेका छन् । ती मध्ये दुईतीन हजार मात्रै समातिएका छन् । बाँकी सबै फरार छन् ।’ त्यसरी भागेका कैदीहरू भिजिट भिसामार्फत युएई प्रवेश गर्छन् भन्ने डरले युएईले अस्थायी रूपमा भिजिट भिसामा नेपाली जान बन्द गरेको अनुमान भण्डारीको छ ।</p><p>दैनिक वैदेशिक रोजगारीका लागि युएई जाने तयारीमा रहेका हजारौं नेपाली युवाहरू घरमै रोकिएका छन् । युएई जान भनी ऋण लिएका युवा झनै अन्योलमा परेका छन् । अहिले नेपालमै देखिएको ध्वंसात्मक व्यवहार र कैदी भागेको जस्ता घटनालाई आधार बनाउँदै युएईमा अशान्ति निम्त्याउने प्रवृत्तिका मानिस पस्यो भने समस्या आउन सक्ने भएकै कारण युएईले यस्तो कदम चालेको हुन सक्ने आकलन व्यवसायीहरूले लगाएका हुन् ।</p><p>आन्दोलनका क्रममा ७४ जनाको ज्यान गइसकेको छ भने सयौं जना घाइते भएका छन् । आन्दोलनकारीहरूले सिंहदरबारदेखि संसद् भवनसम्म तोडफोड, आगजनी र लुटपाट गरेका थिए । भने विभिन्न जेल तोडफोड गरेर कैदीहरू फरार भएका थिए । यही घटनालाई सुरक्षा जोखिमका रूपमा लिँदै युएईले नेपाली नागरिकप्रति कडाइ गरेको हुन सक्ने उनको भनाइ छ ।  </p><p>नेपालीहरू वर्किङ भिसामार्फत जान नसकेको खण्डमा भिजिट भिसामार्फत भए पनि युएई जाने गरेका छन् । जसका कारण हाल जेलबाट फरार भएका राष्ट्रिय तथा अन्तर्राष्ट्रिय अपराधीहरू भिजिट भिसामार्फत युएई जान सक्ने सम्भावना उच्च भएकाले भिजिट भिसालगायत वर्किङ भिसासमेतमा रोक लगाइएको हुन सक्ने भण्डारीले नागरिकसँग बताए ।</p><p>१५ सेप्टेम्बर २०२५ देखि लागु हुने गरी नेपाली नागरिकहरूको लागि नयाँ रोजगार/भिजिट भिसा अस्थायी रूपमा निलम्बन गरेको जानकारी दिएका हुन् । यो विषयमा युएईस्थित नेपाली दूतावासलाई आधिकारिक सूचना जारी गरिएको छैन । तर युएईका अधिकारीहरूले नेपालमा विरोध प्रदर्शन र जेल तोडफोड, साथै घरेलु कामका लागि भ्रमण भिसाको दुरुपयोगका बारेमा चिन्ता पछि अनौपचारिक रूपमा यो कदम चालिएको जानकारी नेपाली म्यानपावर व्यवसायीहरूलाई गराएको छ ।</p><p>युएई जान वर्किङ भिसा आइसकेका तर प्रस्थान नगरेका कामदारलाई प्रहरी प्रतिवेदन बुझाएर मात्र जान दिने गरेको म्यानपावर व्यवसायीहरू बताउँछन् । नेपाल वैदेशिक रोजगार व्यवसायी संघका अध्यक्ष भुवन गुरुङले भने, ‘युएई सरकारले अहिले सम्म कुनै पनि लिखितम जानकारी दिएको छैन । चार दिनदेखि वर्किङ र भिजिट दुवै भिसाको काम भइरहेको छैन ।’ तर केही सातापछि खुल्न सक्ने उनको अनुमान छ ।</p><p>जेनजी आन्दोलनपछिको असुरक्षा र कैदी फरार प्रकरणसँगै भिजिट भिसा नै पूर्ण रोकिएको बताइन्छ । वर्किङ भिसा भने आइसकेका कामदारलाई प्रहरी रिपोर्टसहित मात्र इजाजत दिइँदै आएको गुरुङको भनाइ छ ।</p><p>म्यानपावर व्यवसायीहरू अहिले अनिश्चिततामा छन् । वर्किङ भिसा आइसकेका कामदार पठाउन ढिलाइ हुँदा आर्थिक क्षति बेहोर्नुपरेको उनीहरूको गुनासो छ । उनका अनुसार दुबई हाम्रो नम्बर एक गन्तव्य मुलुक हो । त्यहाँ रोक लाग्दा नेपाली कामदार मात्रै होइन, व्यवसायीहरू पनि मारमा पर्छन् । यो तत्कालका लागि अस्थायी हो भन्ने विश्वास गरिएको उनी बताउँछन् । युएईले भिजिट र वर्किङ भिसामा कडाइ गरेपछि तत्काल हजारौं श्रमिक प्रभावित भएका छन् भने दीर्घकालीन रूपमा वैदेशिक रोजगार क्षेत्रमा ठुलो चुनौती आउन सक्ने देखिएको छ । युएईले गरेको रोक अस्थायी भए पनि यसले नेपाली श्रमिकको भविष्य, श्रम बजारमा गम्भीर प्रश्न उठ्न सक्ने सम्भावना छ ।</p>",
  "content_text": "नेपालको युवा शक्ति विदेशी रोजगारमा निर्भर छ । वैदेशिक रोजगारीका लागि संयुक्त अरब इमिरेट्स (युएई) नेपाली कामदारका लागि प्रमुख गन्तव्य हो । जेनजी आन्दोलनपछि यएईले भिसामा कडाइ गर्दा दैनिक आठ सय कामदार रोकिएका छन् । हाल युएईले नेपालीलाई भिजिट भिसा र वर्किङ भिसामा कडाइ गरेपछि आठ सय कामदार रोकिएका हुन् । १५ सेप्टेम्बर २०२५ देखि युएईले भिजिट भिसा बन्द गरेको छ भने वर्किङ भिसामा समेत कडाइ गरेको म्यानपावर व्यवसायीहरूले बताएका छन् । नेपाल वैदेशिक रोजगार व्यवसायी संघका निवर्तमान अध्यक्ष राजेन्द्र भण्डारीका अनुसार वर्किङ भिसाका लागि दिइएको आवेदनहरू अस्वीकार भइरहेका छन् । नेपालमा हालै भएको जेनजी आन्दोलन र त्यस क्रममा भएका हिंसात्मक गतिविधिलाई आधार मानेर युएईले भिसा वितरणमा अस्थायी रोक लगाएको उनको अनुमान छ । वैदेशिक रोजगार विभागको तथ्यांकअनुसार गत आर्थिक वर्ष २०८१/८२ मा मात्रै दुई लाख ७४ हजार पाँच सय ९० जना नेपालीहरू श्रम स्वीकृति लिएर युएई गएका थिए । चालु आर्थिक वर्ष २०८२/८३ को साउनमा २३ हजार ८३८ जना र भदौमा २५ हजार दुई १८ जना कामदारले श्रम स्वीकृति लिएको विभागको तथ्यांक छ । ‘यसबारे युएईबाट हालसम्म कुनै पनि आधिकारिक सूचना सार्वजनिक नभए पनि कही दिनदेखि नेपालीहरूको भिसा आवेदन ‘रिजेक्ट’ भइरहेको छ,’ निवर्तमान अध्यक्ष भण्डारीले नागरिकसँग भने, ‘आन्दोलनका क्रममा विभिन्न जेलबाट १३/१४ हजार जनाभन्दा बढी कैदी भागेका छन् । ती मध्ये दुईतीन हजार मात्रै समातिएका छन् । बाँकी सबै फरार छन् ।’ त्यसरी भागेका कैदीहरू भिजिट भिसामार्फत युएई प्रवेश गर्छन् भन्ने डरले युएईले अस्थायी रूपमा भिजिट भिसामा नेपाली जान बन्द गरेको अनुमान भण्डारीको छ । दैनिक वैदेशिक रोजगारीका लागि युएई जाने तयारीमा रहेका हजारौं नेपाली युवाहरू घरमै रोकिएका छन् । युएई जान भनी ऋण लिएका युवा झनै अन्योलमा परेका छन् । अहिले नेपालमै देखिएको ध्वंसात्मक व्यवहार र कैदी भागेको जस्ता घटनालाई आधार बनाउँदै युएईमा अशान्ति निम्त्याउने प्रवृत्तिका मानिस पस्यो भने समस्या आउन सक्ने भएकै कारण युएईले यस्तो कदम चालेको हुन सक्ने आकलन व्यवसायीहरूले लगाएका हुन् । आन्दोलनका क्रममा ७४ जनाको ज्यान गइसकेको छ भने सयौं जना घाइते भएका छन् । आन्दोलनकारीहरूले सिंहदरबारदेखि संसद् भवनसम्म तोडफोड, आगजनी र लुटपाट गरेका थिए । भने विभिन्न जेल तोडफोड गरेर कैदीहरू फरार भएका थिए । यही घटनालाई सुरक्षा जोखिमका रूपमा लिँदै युएईले नेपाली नागरिकप्रति कडाइ गरेको हुन सक्ने उनको भनाइ छ । नेपालीहरू वर्किङ भिसामार्फत जान नसकेको खण्डमा भिजिट भिसामार्फत भए पनि युएई जाने गरेका छन् । जसका कारण हाल जेलबाट फरार भएका राष्ट्रिय तथा अन्तर्राष्ट्रिय अपराधीहरू भिजिट भिसामार्फत युएई जान सक्ने सम्भावना उच्च भएकाले भिजिट भिसालगायत वर्किङ भिसासमेतमा रोक लगाइएको हुन सक्ने भण्डारीले नागरिकसँग बताए । १५ सेप्टेम्बर २०२५ देखि लागु हुने गरी नेपाली नागरिकहरूको लागि नयाँ रोजगार/भिजिट भिसा अस्थायी रूपमा निलम्बन गरेको जानकारी दिएका हुन् । यो विषयमा युएईस्थित नेपाली दूतावासलाई आधिकारिक सूचना जारी गरिएको छैन । तर युएईका अधिकारीहरूले नेपालमा विरोध प्रदर्शन र जेल तोडफोड, साथै घरेलु कामका लागि भ्रमण भिसाको दुरुपयोगका बारेमा चिन्ता पछि अनौपचारिक रूपमा यो कदम चालिएको जानकारी नेपाली म्यानपावर व्यवसायीहरूलाई गराएको छ । युएई जान वर्किङ भिसा आइसकेका तर प्रस्थान नगरेका कामदारलाई प्रहरी प्रतिवेदन बुझाएर मात्र जान दिने गरेको म्यानपावर व्यवसायीहरू बताउँछन् । नेपाल वैदेशिक रोजगार व्यवसायी संघका अध्यक्ष भुवन गुरुङले भने, ‘युएई सरकारले अहिले सम्म कुनै पनि लिखितम जानकारी दिएको छैन । चार दिनदेखि वर्किङ र भिजिट दुवै भिसाको काम भइरहेको छैन ।’ तर केही सातापछि खुल्न सक्ने उनको अनुमान छ । जेनजी आन्दोलनपछिको असुरक्षा र कैदी फरार प्रकरणसँगै भिजिट भिसा नै पूर्ण रोकिएको बताइन्छ । वर्किङ भिसा भने आइसकेका कामदारलाई प्रहरी रिपोर्टसहित मात्र इजाजत दिइँदै आएको गुरुङको भनाइ छ । म्यानपावर व्यवसायीहरू अहिले अनिश्चिततामा छन् । वर्किङ भिसा आइसकेका कामदार पठाउन ढिलाइ हुँदा आर्थिक क्षति बेहोर्नुपरेको उनीहरूको गुनासो छ । उनका अनुसार दुबई हाम्रो नम्बर एक गन्तव्य मुलुक हो । त्यहाँ रोक लाग्दा नेपाली कामदार मात्रै होइन, व्यवसायीहरू पनि मारमा पर्छन् । यो तत्कालका लागि अस्थायी हो भन्ने विश्वास गरिएको उनी बताउँछन् । युएईले भिजिट र वर्किङ भिसामा कडाइ गरेपछि तत्काल हजारौं श्रमिक प्रभावित भएका छन् भने दीर्घकालीन रूपमा वैदेशिक रोजगार क्षेत्रमा ठुलो चुनौती आउन सक्ने देखिएको छ । युएईले गरेको रोक अस्थायी भए पनि यसले नेपाली श्रमिकको भविष्य, श्रम बजारमा गम्भीर प्रश्न उठ्न सक्ने सम्भावना छ ।",
  "fetched_at": "2025-09-19T15:53:12.371636Z",
  "id": "202c2379a0d7de8d4286cc86528f58d63efdab3ce47071427a36ff3d619d0f8a",
  "images": [
    "https://images.nagariknewscdn.com/2024/third-party/UAE.jpg"
  ],
  "lang": "ne",
  "published_at": "2025-09-19T15:33:08Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "नेपालमा हालै भएको जेनजी आन्दोलन र त्यस क्रममा भएका हिंसात्मक गतिविधिलाई आधार मानेर युएईले भिसा वितरणमा अस्थायी रोक लगाएको उनको अनुमान छ ।...",
  "tags": null,
  "title": "युएईले कडाइ गरेपछि दैनिक झन्डै आठ सय कामदार रोकिए",
  "url": "https://nagariknews.nagariknetwork.com/social-affairs/nearly-800-workers-stopped-daily-after-uae-tightens-restrictions-70-34.html",
  "version": 1
}