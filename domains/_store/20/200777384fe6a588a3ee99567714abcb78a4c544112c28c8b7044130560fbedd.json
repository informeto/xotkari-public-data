{
  "byline": "भुवन शर्मा",
  "canonical_hash": "36491f2cd9bf7c6737835f5956d653f278477713371fa2a8efe8f54a463562ec",
  "content_html": "<p><img alt=\"\" src=\"https://images.nagariknewscdn.com/2025/third-party/1757984584_Mantri%20Quarter.jpg\" /></p><p>मन्त्रीहरू सरेको एक वर्षमै भैंसेपाटीमा निर्माण भएको नयाँ मन्त्री निवास ध्वस्त भएको छ । संघीय सचिवालय निर्माण तथा व्यवस्थापन कार्यालयका कर्मचारीहरू जेन–जी आन्दोलन क्रममा आगलागीबाट भएको क्षतिबारे प्रारम्भिक विवरण संकलन गर्न सोमबार मन्त्री क्वाटर पुगेका थिए । सचिवालयका सूचना अधिकारी उमेश चौधरीका अनुसार नयाँ मन्त्री निवासमा मन्त्रीका लागि तयार गरिएका २७ वटा ब्लकमध्ये २६ वटा ब्लक पूर्ण रूपमा ध्वस्त भएका छन् । </p><p>निवर्तमान रक्षामन्त्री मानवीर राई बसेको ब्लकमा भने क्षति भएको छैन । ‘२६ वटै ब्लकमा पुनर्निर्माण गर्नुपर्ने भएको छ । एउटा ब्लकमा भने अहिले पनि मन्त्री बस्न मिल्ने अवस्था छ । त्यहाँ क्षति भएको छैन,’ उनले भने । चौधरीका अनुसार भैंसेपाटीमा मन्त्रीका लागि २७ वटा ब्लक, एउटा साइड अफिस, एउटा जिम खाना, एउटा हेल्थ क्लब र तीन वटा सुरक्षाकर्मीका लागि कोठा निर्माण भएका छन् ।</p><p>२०८१ असार पहिलो साताबाटै केपी शर्मा ओली नेतृत्वको निवर्तमान सरकारका मन्त्रीहरू भैंसेपाटी सर्न सुरु गरेका थिए । २०८१ भदौसम्म ओली सरकारका सबै मन्त्री भैंसीपाटी सरिसकेका थिए । तर मन्त्री सरेको एक वर्षमै नयाँ मन्त्री क्वाटर जेन–जी आन्दोलनबाट ध्वस्त भएको छ ।</p><p>सुरुमा २०८१ असार १ गते तत्कालीन स्वास्थ्यमन्त्री प्रदीप यादव र वन तथा वातावरणमन्त्री नवलकिशोर साह भैंसेपाटी सरेका थिए । त्यसपछि क्रमशः अन्य मन्त्रीहरू पनि भैंसेपाटी सर्न सुरु गरेका थिए । भैंसेपाटीमा मन्त्री निवास बनाउन सरकारले २०७६ कात्तिकमा केसी–समानान्तर जेभी व्यावसायिक कम्पनीसँग सम्झौता गरेको थियो । दुई वर्षभित्रै काम सक्नेगरी सम्झौता भएको थियो । तर पटक पटक म्याद थप गर्नुपरेकाले निर्माण अवधि लम्बिएको थियो ।</p><p>पहिलो चरणको कामका लागि सरकारले एक अर्ब तीन करोड ४६ लाख ८३ हजार रुपैयाँ छुट्याएको थियो । त्यसपछि हरेक वर्ष सरकारले बजेट छुट्याउँदै आएको थियो । हालसम्म सबै काम पूरा गर्न तीन अर्ब रुपैयाँ हाराहारी खर्च लागेको बुझिएको छ । भैंसेपाटीमा संघीय सरकारका मन्त्री, राष्ट्रियसभाका अध्यक्ष र उपाध्यक्ष, प्रतिनिधिसभाका उपसभामुखका लागि २७ वटा छुट्टाछुट्टै भवन निर्माण गरिएका छन् । भैंसैपाटीस्थित मन्त्री निवासको क्षेत्रफल ९६ रोपनी १० आना छ । हरेक भवनले करिब ७ आना क्षेत्रफल ओगटेका छन् ।</p><p><strong>कस्तो थियो भैंसेपाटी मन्त्री क्वाटर ?</strong><br />सहरी विकास मन्त्रालय मातहतको विशेष भवन आयोजनाका अनुसार नयाँ मन्त्री निवासमा जिम हल, पौडी पोखरी, सामुदायिक भवन, किराना पसल तथा सुरक्षा निकायका लागि बस्ने कोठासहित मन्त्री निवास बनाइएको थियो । प्रत्येक भवनको माथिल्लो तलामा योगका लागि कोठा बनाइएको थियो । त्यस्तै प्रत्येक भवनको भुइँतलामा आगन्तुक प्रतीक्षा कोठा, बैठक कोठा, निजी कोठा र स्वकीय सचिव बस्ने कोठा थिए । दोस्रो तलामा आवासका लागि कोठा छुट्याइएको थियो । प्रत्येक भवनमा एउटा पूजा कोठा पनि बनाइएको थियो । मन्त्री निवास नेपाली कला, संस्कृति तथा परम्परा झल्कने गरी बनाइएको थियो । पुल्चोकस्थित मन्त्री निवास साँघुरो भएकाले सरकारले भैंसेपाटीमा नयाँ निवास बनाएको हो । पुल्चोकस्थित पुरानो मन्त्री क्वाटरमा सर्वोच्च अदालतका न्यायाधीशहरूलाई राखिएको छ ।</p><p><strong>अब कहाँ बस्छन् मन्त्री ?</strong><br />अब बन्ने सरकारका मन्त्रीहरू कहाँ बस्छन् भन्नेमा अन्योल उत्पन्न भएको छ । यस विषयमा सहरी विकास मन्त्रालयका माथिल्लो तहका कर्मचारी समेत अनभिज्ञ छन् । अहिलेका अर्थमन्त्री रामेश्वर खनालले सरकारी क्वाटर र सुविधा नलिने घोषणा गरिसकेका छन् । कुलमान घिसिङ र ओमप्रकाश अर्याल हालसम्म निजी निवासमै बसेका छन् । अब थपिएका मन्त्रीहरू कहाँ बस्छन् भन्ने विषयमा सहरी विकास मन्त्रालयले केही निर्णय गरेको छैन । ‘नयाँ मन्त्रीका लागि आवासको व्यवस्था कसरी गर्ने भन्ने विषयमा अहिलेसम्म केही निर्णय भएको छैन,’ मन्त्रालयका प्रवक्ता नारायण मैनालीले भने ।</p>",
  "content_text": "मन्त्रीहरू सरेको एक वर्षमै भैंसेपाटीमा निर्माण भएको नयाँ मन्त्री निवास ध्वस्त भएको छ । संघीय सचिवालय निर्माण तथा व्यवस्थापन कार्यालयका कर्मचारीहरू जेन–जी आन्दोलन क्रममा आगलागीबाट भएको क्षतिबारे प्रारम्भिक विवरण संकलन गर्न सोमबार मन्त्री क्वाटर पुगेका थिए । सचिवालयका सूचना अधिकारी उमेश चौधरीका अनुसार नयाँ मन्त्री निवासमा मन्त्रीका लागि तयार गरिएका २७ वटा ब्लकमध्ये २६ वटा ब्लक पूर्ण रूपमा ध्वस्त भएका छन् । निवर्तमान रक्षामन्त्री मानवीर राई बसेको ब्लकमा भने क्षति भएको छैन । ‘२६ वटै ब्लकमा पुनर्निर्माण गर्नुपर्ने भएको छ । एउटा ब्लकमा भने अहिले पनि मन्त्री बस्न मिल्ने अवस्था छ । त्यहाँ क्षति भएको छैन,’ उनले भने । चौधरीका अनुसार भैंसेपाटीमा मन्त्रीका लागि २७ वटा ब्लक, एउटा साइड अफिस, एउटा जिम खाना, एउटा हेल्थ क्लब र तीन वटा सुरक्षाकर्मीका लागि कोठा निर्माण भएका छन् । २०८१ असार पहिलो साताबाटै केपी शर्मा ओली नेतृत्वको निवर्तमान सरकारका मन्त्रीहरू भैंसेपाटी सर्न सुरु गरेका थिए । २०८१ भदौसम्म ओली सरकारका सबै मन्त्री भैंसीपाटी सरिसकेका थिए । तर मन्त्री सरेको एक वर्षमै नयाँ मन्त्री क्वाटर जेन–जी आन्दोलनबाट ध्वस्त भएको छ । सुरुमा २०८१ असार १ गते तत्कालीन स्वास्थ्यमन्त्री प्रदीप यादव र वन तथा वातावरणमन्त्री नवलकिशोर साह भैंसेपाटी सरेका थिए । त्यसपछि क्रमशः अन्य मन्त्रीहरू पनि भैंसेपाटी सर्न सुरु गरेका थिए । भैंसेपाटीमा मन्त्री निवास बनाउन सरकारले २०७६ कात्तिकमा केसी–समानान्तर जेभी व्यावसायिक कम्पनीसँग सम्झौता गरेको थियो । दुई वर्षभित्रै काम सक्नेगरी सम्झौता भएको थियो । तर पटक पटक म्याद थप गर्नुपरेकाले निर्माण अवधि लम्बिएको थियो । पहिलो चरणको कामका लागि सरकारले एक अर्ब तीन करोड ४६ लाख ८३ हजार रुपैयाँ छुट्याएको थियो । त्यसपछि हरेक वर्ष सरकारले बजेट छुट्याउँदै आएको थियो । हालसम्म सबै काम पूरा गर्न तीन अर्ब रुपैयाँ हाराहारी खर्च लागेको बुझिएको छ । भैंसेपाटीमा संघीय सरकारका मन्त्री, राष्ट्रियसभाका अध्यक्ष र उपाध्यक्ष, प्रतिनिधिसभाका उपसभामुखका लागि २७ वटा छुट्टाछुट्टै भवन निर्माण गरिएका छन् । भैंसैपाटीस्थित मन्त्री निवासको क्षेत्रफल ९६ रोपनी १० आना छ । हरेक भवनले करिब ७ आना क्षेत्रफल ओगटेका छन् । कस्तो थियो भैंसेपाटी मन्त्री क्वाटर ? सहरी विकास मन्त्रालय मातहतको विशेष भवन आयोजनाका अनुसार नयाँ मन्त्री निवासमा जिम हल, पौडी पोखरी, सामुदायिक भवन, किराना पसल तथा सुरक्षा निकायका लागि बस्ने कोठासहित मन्त्री निवास बनाइएको थियो । प्रत्येक भवनको माथिल्लो तलामा योगका लागि कोठा बनाइएको थियो । त्यस्तै प्रत्येक भवनको भुइँतलामा आगन्तुक प्रतीक्षा कोठा, बैठक कोठा, निजी कोठा र स्वकीय सचिव बस्ने कोठा थिए । दोस्रो तलामा आवासका लागि कोठा छुट्याइएको थियो । प्रत्येक भवनमा एउटा पूजा कोठा पनि बनाइएको थियो । मन्त्री निवास नेपाली कला, संस्कृति तथा परम्परा झल्कने गरी बनाइएको थियो । पुल्चोकस्थित मन्त्री निवास साँघुरो भएकाले सरकारले भैंसेपाटीमा नयाँ निवास बनाएको हो । पुल्चोकस्थित पुरानो मन्त्री क्वाटरमा सर्वोच्च अदालतका न्यायाधीशहरूलाई राखिएको छ । अब कहाँ बस्छन् मन्त्री ? अब बन्ने सरकारका मन्त्रीहरू कहाँ बस्छन् भन्नेमा अन्योल उत्पन्न भएको छ । यस विषयमा सहरी विकास मन्त्रालयका माथिल्लो तहका कर्मचारी समेत अनभिज्ञ छन् । अहिलेका अर्थमन्त्री रामेश्वर खनालले सरकारी क्वाटर र सुविधा नलिने घोषणा गरिसकेका छन् । कुलमान घिसिङ र ओमप्रकाश अर्याल हालसम्म निजी निवासमै बसेका छन् । अब थपिएका मन्त्रीहरू कहाँ बस्छन् भन्ने विषयमा सहरी विकास मन्त्रालयले केही निर्णय गरेको छैन । ‘नयाँ मन्त्रीका लागि आवासको व्यवस्था कसरी गर्ने भन्ने विषयमा अहिलेसम्म केही निर्णय भएको छैन,’ मन्त्रालयका प्रवक्ता नारायण मैनालीले भने ।",
  "fetched_at": "2025-09-16T02:46:28.997082Z",
  "id": "200777384fe6a588a3ee99567714abcb78a4c544112c28c8b7044130560fbedd",
  "images": [
    "https://images.nagariknewscdn.com/2025/third-party/1757984584_Mantri%20Quarter.jpg"
  ],
  "lang": "ne",
  "published_at": "2025-09-16T01:03:25Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "निवर्तमान रक्षामन्त्री मानवीर राई बसेको ब्लकमा भने क्षति भएको छैन । ‘२६ वटै ब्लकमा पुनर्निर्माण गर्नुपर्ने भएको छ । एउटा ब्लकमा भने अहिले पनि मन्त्री बस्न मिल्ने अवस्था छ ।...",
  "tags": null,
  "title": "सञ्चालनको पहिलो वर्षमै भैंसेपाटी मन्त्री निवास ध्वस्त",
  "url": "https://nagariknews.nagariknetwork.com/social-affairs/bhaisepati-minister-s-residence-demolished-in-first-year-of-operation-70-30.html",
  "version": 1
}