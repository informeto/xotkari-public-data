{
  "byline": "न्युज अफ नेपाल",
  "canonical_hash": "1334751e4c557ea1a8a44a867c80c3094a9436081e14d6bf8949a18d5b3bbadc",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/Gosaikunda_of_Rasuwa-1-66-150x150.jpg\" style=\"display: block; margin-bottom: 5px; clear: both;\" width=\"150\" />\n<p>रसुवा । गोसाइँकुण्ड गाउँपालिका वडा नम्बर १, नागथलीभन्दा माथि तारुचेसँगै रहेको सरस्वती कुण्डमा गत भदौ २२ गते पूर्णिमाको दिन मेला लाग्यो । मेला लाग्नुको उद्देश्य पर्यटन प्रवद्र्धन र स्थानीय जनताको जीविकोपार्जनमा टेवा पुगोस् भन्ने रहेको छ ।<br /></p>\n\n\n\n<p>वडा अध्यक्ष उर्केन लामाका अनुसार इतिहासमा नै पहिलोपटक भएको यो मेलामा थुमनवासीहरू पुगेका थिए । सम्पूर्ण खर्च वडाले गरिदिएको हुनाले त्यहाँ मेलामा स्वयंसेवक तथा खाना, बास निःशुल्क गरिएको थियो । मेला भर्न भदौ २१ गते सरस्वती कुण्ड पुगी २२ गते बिहानदेखि लामा–झाँक्रीहरूले नाचगान गरेर आफू, परिवार, समाज, प्रकृतिलगायत सास भएका जनावर र राष्ट्रको हितका लागि प्रार्थना गरेका थिए ।<br /></p>\n\n\n\n<p>समुन्द्री सतहदेखि ३ हजार ७ सय १० मिटरको उचाइमा रहेको सरस्वती कुण्डको आफ्नै महत्व र इतिहास रहेको छ । सत्ययुगमा पृथ्वीमा घुम्ने क्रममा महादेव, पार्वती, सरस्वती सँगै आएका थिए । त्यस बेला महादेव गोसाइँकुण्डमा विराजमान रहे भने पार्वतीचाहिँ पार्वतीकुण्डमा बास बसिन् । सरस्वती पनि आफूलाई बस्ने उपयुक्त ठाउँ कहाँ होला भनेर खोजी हिँड्दा नेपाल र तिब्बतको सिमानामा पर्ने यही कुण्डमा बास बसेको किंवदन्ती छ । त्यसैले यस कुण्डलाई सरस्वती कुण्ड भनिएको स्थानीयको भनाइ छ ।<br /></p>\n\n\n\n<p>धार्मिक हिसाबले यो ठाउँ महत्वपूर्ण मानिएको छ । मालागढीसमेत यही ठाउँमा रहेको छ । तामाङ सम्दा मार्गमा पर्ने उक्त ठाउँ उचित प्रचारप्रसार नहुँदा ओझेलमा परेको छ । ओझेलमा परेको सरस्वती कुण्डलाई प्रचार गरी, नेपाल एवं विश्वभर परिचित गराएर पर्यटन प्रवद्र्धन गर्न नै पूर्णिमामा मेला चलाइएको वडा अध्यक्ष उर्केन लामा बताउनुहुन्छ । अब हरेक वर्ष यस पूर्णिमामा मेला लाग्ने उहाँको भनाइ छ ।</p>",
  "content_text": "रसुवा । गोसाइँकुण्ड गाउँपालिका वडा नम्बर १, नागथलीभन्दा माथि तारुचेसँगै रहेको सरस्वती कुण्डमा गत भदौ २२ गते पूर्णिमाको दिन मेला लाग्यो । मेला लाग्नुको उद्देश्य पर्यटन प्रवद्र्धन र स्थानीय जनताको जीविकोपार्जनमा टेवा पुगोस् भन्ने रहेको छ । वडा अध्यक्ष उर्केन लामाका अनुसार इतिहासमा नै पहिलोपटक भएको यो मेलामा थुमनवासीहरू पुगेका थिए । सम्पूर्ण खर्च वडाले गरिदिएको हुनाले त्यहाँ मेलामा स्वयंसेवक तथा खाना, बास निःशुल्क गरिएको थियो । मेला भर्न भदौ २१ गते सरस्वती कुण्ड पुगी २२ गते बिहानदेखि लामा–झाँक्रीहरूले नाचगान गरेर आफू, परिवार, समाज, प्रकृतिलगायत सास भएका जनावर र राष्ट्रको हितका लागि प्रार्थना गरेका थिए । समुन्द्री सतहदेखि ३ हजार ७ सय १० मिटरको उचाइमा रहेको सरस्वती कुण्डको आफ्नै महत्व र इतिहास रहेको छ । सत्ययुगमा पृथ्वीमा घुम्ने क्रममा महादेव, पार्वती, सरस्वती सँगै आएका थिए । त्यस बेला महादेव गोसाइँकुण्डमा विराजमान रहे भने पार्वतीचाहिँ पार्वतीकुण्डमा बास बसिन् । सरस्वती पनि आफूलाई बस्ने उपयुक्त ठाउँ कहाँ होला भनेर खोजी हिँड्दा नेपाल र तिब्बतको सिमानामा पर्ने यही कुण्डमा बास बसेको किंवदन्ती छ । त्यसैले यस कुण्डलाई सरस्वती कुण्ड भनिएको स्थानीयको भनाइ छ । धार्मिक हिसाबले यो ठाउँ महत्वपूर्ण मानिएको छ । मालागढीसमेत यही ठाउँमा रहेको छ । तामाङ सम्दा मार्गमा पर्ने उक्त ठाउँ उचित प्रचारप्रसार नहुँदा ओझेलमा परेको छ । ओझेलमा परेको सरस्वती कुण्डलाई प्रचार गरी, नेपाल एवं विश्वभर परिचित गराएर पर्यटन प्रवद्र्धन गर्न नै पूर्णिमामा मेला चलाइएको वडा अध्यक्ष उर्केन लामा बताउनुहुन्छ । अब हरेक वर्ष यस पूर्णिमामा मेला लाग्ने उहाँको भनाइ छ ।",
  "fetched_at": "2025-09-21T03:46:06.251567Z",
  "id": "20ad7eaea162ebd2f5e035825ad48d366d2c70c5307c4589ec7b93c07995859d",
  "images": [
    "https://newsofnepal.com/wp-content/uploads/2025/09/Gosaikunda_of_Rasuwa-1-66-150x150.jpg"
  ],
  "lang": "ne",
  "published_at": "2025-09-21T03:37:06Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/Gosaikunda_of_Rasuwa-1-66-150x150.jpg\" style=\"display: block; margin-bottom: 5px; clear: both;\" width=\"150\" />रसुवा । गोसाइँकुण्ड गाउँपालिका वडा नम्बर १, नागथलीभन्दा माथि तारुचेसँगै रहेको सरस्वती कुण्डमा गत भदौ २२ गते पूर्णिमाको दिन मेला लाग्यो । मेला लाग्नुको उद्देश्य पर्यटन प्रवद्र्धन र स्थानीय जनताको जीविकोपार्जनमा टेवा पुगोस् भन्ने रहेको छ । वडा अध्यक्ष उर्केन लामाका अनुसार इतिहासमा नै पहिलोपटक भएको यो मेलामा थुमनवासीहरू पुगेका थिए । सम्पूर्ण खर्च वडाले [&#8230;]",
  "tags": null,
  "title": "पर्यटन प्रवद्र्धनका लागि सरस्वती कुण्डमा मेलाको शुरुवात",
  "url": "https://newsofnepal.com/2025/09/21/732421/",
  "version": 1
}