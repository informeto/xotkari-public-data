{
  "byline": "Bhupendra GC",
  "canonical_hash": "793a9a97ebbe3aa6a048a793cc9e06a5990ad963d94e42ecadc75f5a0fc85533",
  "content_html": "<p><strong>एजेन्सी &#8211; ओमानले एसीसी टीट्वान्टी एसिया कपमा विश्व क्रिकेटको पावरहाउस भारतलाई स्तब्ध पार्नबाट २१ रनले चुकेको छ । समूह ए को अन्तिम खेलमा ओमान भारतसँग पराजित भएपनि प्रदर्शन उत्कृष्ट गर्न सफल भएको हो ।</strong></p>\n\n\n\n<p>जित्नलाई १ सय ८९ रनको लक्ष्य पछ्याएको ओमानले निर्धारित २० ओभरमा ४ विकेट गुमाउँदै १ सय ६७ रन बनायो । ओमानका अनुभवी अलराउण्डर आमिर कलिमले ४६ बलमा ७ चौका र २ छक्कासहित सर्वाधिक ६४ रन बनाए । हमाद मिर्जाले ३३ बलमा ५ चौका र २ छक्कासहित ५३ रन बनाए ।</p>\n\n\n\n<p>दोस्रो विकेटलाई कलिम र मिर्जाले ९३ रनको साझेदारी गरेपछि ओमानलाई जित्नलाई अन्तिम १५ बलमा ४० रन चाहिँएको थियो । हर्षित रानाको बलमा हार्दिक पान्ड्याले उत्कृष्ट क्याच लिएपछि कलिम आउट भएका थिए । त्यसपछि भने ओमानले राम्रो ब्याटिङ गर्न सकेन । १९ औं ओभरमा हार्दिक पान्ड्याले ६ रन मात्रै दिएपछि ओमानको जित कठिन बनेको थियो । अन्तिम ओभरमा जित्नलाई ३५ रन चाहिँदा ओमानले १२ रन जोडेको थियो । अन्तिम दुई ओभर बाहेक अन्यमा भने ओमानको प्रदर्शन उत्कृष्ट रह्यो ।</p>\n\n\n\n<p>ओमानलाई कप्तान जतिन्दर सिंह र अमिर कलीमले पहिलो विकेटलाई ८.३ ओभरमा ५६ रनको साझेदारी गर्दै राम्रो सुरुवात दिलाएका थिए । जतिन्दर कुलदीप यादवको बलमा बोल्ड आउट हुनुअघि ३३ बलमा ५ चौकासहित ३२ रन बनाए । त्यसपछि क्रिजमा आएका हमाद मिर्जा र कलिमले सानदार ब्याटिङ गर्दै एक समय जितको आशा दिलाएका थिए । दुबै ब्याटरले अर्धशतक प्रहार गरेपनि खेल अन्त्य गर्न भने सकेनन । </p>\n\n\n\n<p>भारतका अर्शदीप सिंह, हर्षित राना, कुलदीप यादव र हार्दिक पाण्ड्याले -११ विकेट लिए ।</p>\n\n\n\n<p>त्यसअघि टस जितेर पहिला ब्याटिङ रोजेको भारतले निर्धारित २० ओभरमा ८ विकेट गुमाउँदै १ सय ८८ रन बनाएको थियो । भारतका सन्जु स्यामसनले ४५ बलमा ३ चौका र छक्कासहित सर्वाधिक ५६ रन बनाए । </p>\n\n\n\n<p>ओपनर अभिषेक शर्मा १५ बलमा ५ चौका र २ छक्कासहित ३८, शुभमन गिल ५, हार्दिक पाण्ड्या १, अक्षर पटेल २६, शिबम दुबे ५, तिलक बर्मा २९ रन बनाए । </p>\n\n\n\n<p>भारतलाई विशाल योगफल बनाउनबाट रोक्न ओमानका फैसल शाहले ४ ओभरमा १ मेडनसहित २६ रन खर्चेर २ विकेट लिए । जितेन रमानान्दिले ४ ओभरमा ३३ रन खर्चेर २ विकेट लिए । अमिर कलिमले ४ ओभरमा ३१ रन खर्चेर २ विकेट लिए ।</p><p>The post <a href=\"https://www.hamrokhelkud.com/cricket/165838.html\">भारतलाई स्तब्ध पार्नबाट चुक्यो ओमान</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – ओमानले एसीसी टीट्वान्टी एसिया कपमा विश्व क्रिकेटको पावरहाउस भारतलाई स्तब्ध पार्नबाट २१ रनले चुकेको छ । समूह ए को अन्तिम खेलमा ओमान भारतसँग पराजित भएपनि प्रदर्शन उत्कृष्ट गर्न सफल भएको हो । जित्नलाई १ सय ८९ रनको लक्ष्य पछ्याएको ओमानले निर्धारित २० ओभरमा ४ विकेट गुमाउँदै १ सय ६७ रन बनायो । ओमानका अनुभवी अलराउण्डर आमिर कलिमले ४६ बलमा ७ चौका र २ छक्कासहित सर्वाधिक ६४ रन बनाए । हमाद मिर्जाले ३३ बलमा ५ चौका र २ छक्कासहित ५३ रन बनाए । दोस्रो विकेटलाई कलिम र मिर्जाले ९३ रनको साझेदारी गरेपछि ओमानलाई जित्नलाई अन्तिम १५ बलमा ४० रन चाहिँएको थियो । हर्षित रानाको बलमा हार्दिक पान्ड्याले उत्कृष्ट क्याच लिएपछि कलिम आउट भएका थिए । त्यसपछि भने ओमानले राम्रो ब्याटिङ गर्न सकेन । १९ औं ओभरमा हार्दिक पान्ड्याले ६ रन मात्रै दिएपछि ओमानको जित कठिन बनेको थियो । अन्तिम ओभरमा जित्नलाई ३५ रन चाहिँदा ओमानले १२ रन जोडेको थियो । अन्तिम दुई ओभर बाहेक अन्यमा भने ओमानको प्रदर्शन उत्कृष्ट रह्यो । ओमानलाई कप्तान जतिन्दर सिंह र अमिर कलीमले पहिलो विकेटलाई ८.३ ओभरमा ५६ रनको साझेदारी गर्दै राम्रो सुरुवात दिलाएका थिए । जतिन्दर कुलदीप यादवको बलमा बोल्ड आउट हुनुअघि ३३ बलमा ५ चौकासहित ३२ रन बनाए । त्यसपछि क्रिजमा आएका हमाद मिर्जा र कलिमले सानदार ब्याटिङ गर्दै एक समय जितको आशा दिलाएका थिए । दुबै ब्याटरले अर्धशतक प्रहार गरेपनि खेल अन्त्य गर्न भने सकेनन । भारतका अर्शदीप सिंह, हर्षित राना, कुलदीप यादव र हार्दिक पाण्ड्याले -११ विकेट लिए । त्यसअघि टस जितेर पहिला ब्याटिङ रोजेको भारतले निर्धारित २० ओभरमा ८ विकेट गुमाउँदै १ सय ८८ रन बनाएको थियो । भारतका सन्जु स्यामसनले ४५ बलमा ३ चौका र छक्कासहित सर्वाधिक ५६ रन बनाए । ओपनर अभिषेक शर्मा १५ बलमा ५ चौका र २ छक्कासहित ३८, शुभमन गिल ५, हार्दिक पाण्ड्या १, अक्षर पटेल २६, शिबम दुबे ५, तिलक बर्मा २९ रन बनाए । भारतलाई विशाल योगफल बनाउनबाट रोक्न ओमानका फैसल शाहले ४ ओभरमा १ मेडनसहित २६ रन खर्चेर २ विकेट लिए । जितेन रमानान्दिले ४ ओभरमा ३३ रन खर्चेर २ विकेट लिए । अमिर कलिमले ४ ओभरमा ३१ रन खर्चेर २ विकेट लिए । The post भारतलाई स्तब्ध पार्नबाट चुक्यो ओमान first appeared on हाम्रो खेलकुद .",
  "fetched_at": "2025-09-19T18:53:59.167023Z",
  "id": "20fea0c3ae8f09a6267a7298d70a701ca937947235c1ad9c4ee9269087e299c7",
  "images": [],
  "lang": "ne",
  "published_at": "2025-09-19T18:36:09Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी &#8211; ओमानले एसीसी टीट्वान्टी एसिया कपमा विश्व क्रिकेटको पावरहाउस भारतलाई स्तब्ध पार्नबाट २१ रनले चुकेको छ । समूह ए को अन्तिम खेलमा ओमान भारतसँग पराजित भएपनि प्रदर्शन उत्कृष्ट गर्न सफल भएको हो । जित्नलाई १ सय ८९ रनको लक्ष्य पछ्याएको ओमानले निर्धारित २० ओभरमा ४ विकेट गुमाउँदै १ सय ६७ रन बनायो । ओमानका [&#8230;]</p>\n<p>The post <a href=\"https://www.hamrokhelkud.com/cricket/165838.html\">भारतलाई स्तब्ध पार्नबाट चुक्यो ओमान</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "भारतलाई स्तब्ध पार्नबाट चुक्यो ओमान",
  "url": "https://www.hamrokhelkud.com/cricket/165838.html",
  "version": 1
}