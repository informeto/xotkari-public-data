{
  "byline": "न्युज अफ नेपाल",
  "canonical_hash": "ffaad9a4b1418caf7ab231ff0b0e18ba01dc53a23c4aea37d64a61b1c3f2ea75",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/5-mantri-150x150.png\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं।</strong></p>\n\n\n\n<p>प्रधानमन्त्री सुशीला कार्कीले विभिन्न प्रबुद्ध वर्गलाई मन्त्रीमा नियुक्तिका लागि सिफारिस गर्नुभएको छ । उहाँले आइतबार पाँचजनालाई मन्त्रीमा सिफारिस गर्दै नियुक्ति र शपथका लागि राष्ट्रपति कार्यालयमा सूची पठाउनुभएको छ । राष्ट्रपति कार्यालयले सोमबार उहाँहरुलाई नियुक्ति र शपथ गराउने जनाएको छ ।</p>\n\n\n\n<p><br />जसअनुसार प्रधानमन्त्री कार्कीले सञ्चार तथा सूचना प्रविधिमन्त्रीमा वरिष्ठ युवा पत्रकार जगदीश खरेलको नाम नियुक्तिका लागि सिफारिस गर्नुभएको हो । पत्रकार खरेल इमेज टिभीका समाचार प्रमुख रहनुभएको थियो । दुई दशकभन्दा बढी समयदेखि पत्रकारिता गरिरहनुभएका खरेलले त्रिभुवन विश्वविद्यालयबाट पत्रकारिता तथा आमसञ्चारमा स्नातकोत्तर गर्नुभएको छ ।</p>\n\n\n\n<p>यसैगरी प्रधानमन्त्री कार्कीले सर्वोच्च अदालतका पूर्वन्यायाधीश अनिलकुमार सिन्हालाई तीनवटा मन्त्रालयको जिम्मेवारी सम्हाल्ने गरी मन्त्री सिफारिस गर्नुभएको छ । उहाँलाई कानुन, भूमि व्यवस्था, सहकारी तथा गरिबी निवारण मन्त्रालय र उद्योग वाणिज्य तथा आपूर्ति मन्त्रालयको जिम्मेवारी दिइएको छ ।</p>\n\n\n\n<p><br />यसैगरी आइतबार नै डा. संगीता मिश्रालाई स्वास्थ्य तथा जनसंख्या मन्त्रीमा सिफारिस गरिएको छ । स्वास्थ्य मन्त्रालयको अतिरिक्त सचिव रहनुभएकी मिश्राले आइतबार बिहान मात्रै सो पदबाट राजीनामा दिनुभएको थियो । यसैगरी प्रधानमन्त्री कार्कीले कृषि मन्त्रीमा मदन परियारलाई नियुक्तिको लागि सिफारिस गर्नुभएको छ ।</p>\n\n\n\n<p>यसैगरी महावीर पुनलाई शिक्षा विज्ञान तथा प्रविधि मन्त्रालयमा सिफारिस गरिएको छ । पुन राष्ट्रिय आविष्कार केन्द्रका संस्थापक हुनुहुन्छ । नेपालका ग्रामीण भेगमा ताररहित इन्टरनेट सेवा पु¥याउने पहलका लागि उहाँले प्रतिष्ठित रोमन म्यागासेसे पुरस्कार प्राप्त गर्नुभएको थियो ।</p>",
  "content_text": "काठमाडौं। प्रधानमन्त्री सुशीला कार्कीले विभिन्न प्रबुद्ध वर्गलाई मन्त्रीमा नियुक्तिका लागि सिफारिस गर्नुभएको छ । उहाँले आइतबार पाँचजनालाई मन्त्रीमा सिफारिस गर्दै नियुक्ति र शपथका लागि राष्ट्रपति कार्यालयमा सूची पठाउनुभएको छ । राष्ट्रपति कार्यालयले सोमबार उहाँहरुलाई नियुक्ति र शपथ गराउने जनाएको छ । जसअनुसार प्रधानमन्त्री कार्कीले सञ्चार तथा सूचना प्रविधिमन्त्रीमा वरिष्ठ युवा पत्रकार जगदीश खरेलको नाम नियुक्तिका लागि सिफारिस गर्नुभएको हो । पत्रकार खरेल इमेज टिभीका समाचार प्रमुख रहनुभएको थियो । दुई दशकभन्दा बढी समयदेखि पत्रकारिता गरिरहनुभएका खरेलले त्रिभुवन विश्वविद्यालयबाट पत्रकारिता तथा आमसञ्चारमा स्नातकोत्तर गर्नुभएको छ । यसैगरी प्रधानमन्त्री कार्कीले सर्वोच्च अदालतका पूर्वन्यायाधीश अनिलकुमार सिन्हालाई तीनवटा मन्त्रालयको जिम्मेवारी सम्हाल्ने गरी मन्त्री सिफारिस गर्नुभएको छ । उहाँलाई कानुन, भूमि व्यवस्था, सहकारी तथा गरिबी निवारण मन्त्रालय र उद्योग वाणिज्य तथा आपूर्ति मन्त्रालयको जिम्मेवारी दिइएको छ । यसैगरी आइतबार नै डा. संगीता मिश्रालाई स्वास्थ्य तथा जनसंख्या मन्त्रीमा सिफारिस गरिएको छ । स्वास्थ्य मन्त्रालयको अतिरिक्त सचिव रहनुभएकी मिश्राले आइतबार बिहान मात्रै सो पदबाट राजीनामा दिनुभएको थियो । यसैगरी प्रधानमन्त्री कार्कीले कृषि मन्त्रीमा मदन परियारलाई नियुक्तिको लागि सिफारिस गर्नुभएको छ । यसैगरी महावीर पुनलाई शिक्षा विज्ञान तथा प्रविधि मन्त्रालयमा सिफारिस गरिएको छ । पुन राष्ट्रिय आविष्कार केन्द्रका संस्थापक हुनुहुन्छ । नेपालका ग्रामीण भेगमा ताररहित इन्टरनेट सेवा पु¥याउने पहलका लागि उहाँले प्रतिष्ठित रोमन म्यागासेसे पुरस्कार प्राप्त गर्नुभएको थियो ।",
  "fetched_at": "2025-09-22T01:52:48.663407Z",
  "id": "9436ec5fc0ae5d07b8c3d20a47347766f19c6d1180e8456f609f8daba8b3bb2d",
  "images": [
    "https://newsofnepal.com/wp-content/uploads/2025/09/5-mantri-150x150.png"
  ],
  "lang": "ne",
  "published_at": "2025-09-22T00:27:39Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/5-mantri-150x150.png\" style=\"display: block; margin-bottom: 5px; clear: both;\" width=\"150\" />काठमाडौं। प्रधानमन्त्री सुशीला कार्कीले विभिन्न प्रबुद्ध वर्गलाई मन्त्रीमा नियुक्तिका लागि सिफारिस गर्नुभएको छ । उहाँले आइतबार पाँचजनालाई मन्त्रीमा सिफारिस गर्दै नियुक्ति र शपथका लागि राष्ट्रपति कार्यालयमा सूची पठाउनुभएको छ । राष्ट्रपति कार्यालयले सोमबार उहाँहरुलाई नियुक्ति र शपथ गराउने जनाएको छ । जसअनुसार प्रधानमन्त्री कार्कीले सञ्चार तथा सूचना प्रविधिमन्त्रीमा वरिष्ठ युवा पत्रकार जगदीश खरेलको नाम नियुक्तिका [&#8230;]",
  "tags": null,
  "title": "मन्त्रिपरिषद् विस्तार गरिँदै: पाँचजना मन्त्रीमा सिफारिस, सञ्चारमन्त्रीमा जगदीश खरेल",
  "url": "https://newsofnepal.com/2025/09/22/732539/",
  "version": 1
}