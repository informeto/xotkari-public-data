{
  "byline": "Prakash Timalsina",
  "canonical_hash": "0a400e3f50af06983ee5a66c73bb39e433b816659ea5b09e15150f9bddcd10c4",
  "content_html": "<p>काठमाडौं (हाम्रो खेलकुद)- <strong>दक्षिण एसियाली फुटबल महासंघ (साफ) ले पहिलो पटक महिला क्लब फुटबलको साफ च्याम्पियनसिप २०२५ आयोजना गर्ने भएको छ।</strong></p>\n\n\n\n<p>पहिलो पटक साफले गर्न लागेको यो प्रतियोगिता नेपालमा हुनेछ। प्रतियोगिता डिसेम्बर ५ देखि २० तारिखसम्म नेपालमा हुने साफले जनाएको छ। प्रतियोगितामा दक्षिण एसियाका ५ देशका शीर्ष क्लबहरूबीच प्रतिस्पर्धा हुने भनिएको छ।</p>\n\n\n\n<p>आयोजक नेपालको प्रतिनिधित्व एपिएफ फुटबल क्लब (एपिएफ) ले गर्नेछ। यस्तै बङ्गलादेशको नसरिन स्पोर्ट्स एकेडेमी, भुटानको ट्रान्सपोर्ट युनाइटेड लेडिज एफसी, भारतको इष्ट बेङ्गल एफसीले भाग लिने भनिएको छ।‌</p>\n\n\n\n<p>साफले महिला साफ च्याम्पियनसिप आयोजना गर्दै आएपनि क्लब च्याम्पियनसिप गर्न लागेको यो पहिलो पटक हो।‌ १५ दिन सम्म चल्ने प्रतियोगिता राउन्ड रोबिन पद्धतिमा हुनेछ। यसपछि शीर्ष दुई टिमले उपाधिका लागि खेल्ने नियम रहेको छ।</p>\n\n\n\n<p>प्रतियोगिताको विजेतालाई नगद पुरस्कारको व्यवस्था पनि गरिएको साफले जनाएको छ। तर के कति रकम दिने निर्णय हुन बाँकी छ। सबै खेल काठमाडौंको दशरथ रङ्गशालामा हुनेछ।‌</p><p>The post <a href=\"https://www.hamrokhelkud.com/football/165831.html\">पहिलो महिला साफ क्लब च्याम्पियनसिप नेपालमा हुने</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "काठमाडौं (हाम्रो खेलकुद)- दक्षिण एसियाली फुटबल महासंघ (साफ) ले पहिलो पटक महिला क्लब फुटबलको साफ च्याम्पियनसिप २०२५ आयोजना गर्ने भएको छ। पहिलो पटक साफले गर्न लागेको यो प्रतियोगिता नेपालमा हुनेछ। प्रतियोगिता डिसेम्बर ५ देखि २० तारिखसम्म नेपालमा हुने साफले जनाएको छ। प्रतियोगितामा दक्षिण एसियाका ५ देशका शीर्ष क्लबहरूबीच प्रतिस्पर्धा हुने भनिएको छ। आयोजक नेपालको प्रतिनिधित्व एपिएफ फुटबल क्लब (एपिएफ) ले गर्नेछ। यस्तै बङ्गलादेशको नसरिन स्पोर्ट्स एकेडेमी, भुटानको ट्रान्सपोर्ट युनाइटेड लेडिज एफसी, भारतको इष्ट बेङ्गल एफसीले भाग लिने भनिएको छ।‌ साफले महिला साफ च्याम्पियनसिप आयोजना गर्दै आएपनि क्लब च्याम्पियनसिप गर्न लागेको यो पहिलो पटक हो।‌ १५ दिन सम्म चल्ने प्रतियोगिता राउन्ड रोबिन पद्धतिमा हुनेछ। यसपछि शीर्ष दुई टिमले उपाधिका लागि खेल्ने नियम रहेको छ। प्रतियोगिताको विजेतालाई नगद पुरस्कारको व्यवस्था पनि गरिएको साफले जनाएको छ। तर के कति रकम दिने निर्णय हुन बाँकी छ। सबै खेल काठमाडौंको दशरथ रङ्गशालामा हुनेछ।‌ The post पहिलो महिला साफ क्लब च्याम्पियनसिप नेपालमा हुने first appeared on हाम्रो खेलकुद .",
  "fetched_at": "2025-09-19T09:53:54.234770Z",
  "id": "25b19d9e85561053fc974498de955b48cf68e71afd4410276c4659ca118f1ce3",
  "images": [],
  "lang": "ne",
  "published_at": "2025-09-19T09:47:29Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>काठमाडौं (हाम्रो खेलकुद)- दक्षिण एसियाली फुटबल महासंघ (साफ) ले पहिलो पटक महिला क्लब फुटबलको साफ च्याम्पियनसिप २०२५ आयोजना गर्ने भएको छ। पहिलो पटक साफले गर्न लागेको यो प्रतियोगिता नेपालमा हुनेछ। प्रतियोगिता डिसेम्बर ५ देखि २० तारिखसम्म नेपालमा हुने साफले जनाएको छ। प्रतियोगितामा दक्षिण एसियाका ५ देशका शीर्ष क्लबहरूबीच प्रतिस्पर्धा हुने भनिएको छ। आयोजक नेपालको प्रतिनिधित्व [&#8230;]</p>\n<p>The post <a href=\"https://www.hamrokhelkud.com/football/165831.html\">पहिलो महिला साफ क्लब च्याम्पियनसिप नेपालमा हुने</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "पहिलो महिला साफ क्लब च्याम्पियनसिप नेपालमा हुने",
  "url": "https://www.hamrokhelkud.com/football/165831.html",
  "version": 1
}