{
  "byline": "भगीरथ भण्डारी",
  "canonical_hash": "af04981c9999fa85c5b1790769fd00d57457317069a627d1c5c3bddb90efb5ae",
  "content_html": "<img alt=\"\" class=\"attachment-full size-full wp-post-image\" height=\"562\" src=\"https://rajdhanidaily.com/wp-content/uploads/2025/09/cool-boot-2.jpg\" style=\"float: left; margin: 0 15px 15px 0;\" width=\"1000\" />\n<p>इलाम । इलामको माइजोगमाई गाउँपालिका ५ सिरिसेका जीवन बुढाथोकीले कृषि ज्ञान केन्द्रको दश लाख अनुदान सहयोगमा शीत भण्डार गृह (कुल बुट) बनाए । आफ्नो बुढाथोकी कृषि तथा पशुपंक्षि फर्मको तीन लाख ३४ हजार थप लगानी गरेर बनाएको कुल बुट सञ्चालन गरी किवी भण्डार गर्ने उनको योजनो थियो ।</p>\n\n\n\n<blockquote class=\"wp-block-quote\"><p><strong><span class=\"has-inline-color has-vivid-red-color\">निर्माण कम्पनीको लापरबाहीले बिग्रियो ‘कुल बुट’</span></strong></p></blockquote>\n\n\n\n<p>२०७९ चैत्रमा कुल बुट बनाएका उनले आफ्नो बारीमा उत्पादन भएको किवी र अन्य गाउँको समेत भेला गरेर कुल बुटमा राखे । तर लाखौँ लगानीमा बनाएको कुल बुट मा मेसिनले चिसो हावा फाल्नुको साटो तातो हावा फाल्न थाल्यो । भण्डारण गरी राखिएको किवी बिग्रियो । किवी फल बिग्रन थालेपछि कोसेलीको रूपमा बाँडेर सकिएको फर्मकी रुपा बुढाथोकी बताउँछिन् । आफ्नो बारीमा उत्पादन भएका किवीले सोचेजस्तो आम्दानी नदिएको र कुल बुटमा थप लगानी फसेपछि जीवन भने हाल वैदेशिक रोजगारीमा रहेका छन् ।</p>\n\n\n\n<p>निर्माण भएपछि सुरुमै सञ्चालन गर्न कठिनाइ भएको कुल बुट एक पटक मर्मत गर्न निर्माण कम्पनीलाई लगाएको बुढाथोकी बताउँछिन् । त्यसपछि झनै बिग्रिएको कुल बुट हालसम्म बेवारिसे अवस्थामा रहेको छ । जिल्लाका अगुवा किवी किसानलाई किवी भण्डार गर्न अनुदान दिई बनाइएका यस्ता दर्जन कुल बुटको हालत लगभग उस्तै रहेको छ । मर्मत पछि केही सञ्चालन भएका पाइएको छ । तर किवी राख्न बनाइएका कुल बुटमा किवी भने बिग्रने गरेको छ ।</p>\n\n\n\n<p>इलामका किवी उत्पादक किसानले कृषि ज्ञान केन्द्र र किवी जोन परियोजना मार्फत अनुदानमा कुल बुट बनाएका हुन् । जिल्लाभर करिब १२ वटा कुल कुट मध्ये आधा पनि सञ्चालन हुन सकेको छैन ।</p>\n\n\n\n<p>निर्माण कम्पनीको लापरबाहीले लाखौँ लगानीमा बनाइएको यस्ता भण्डारमा राखिएको किवी बिग्रने र काम नलाग्ने भएको किसानले बताएका छन् । किवी फलको सिजन सुरु भए पनि भण्डारण गर्न नपाउँदा किसान मारमा परेका छन् । इलाम नगर पालिका ५ का महानन्द ओझाले पनि अनुदानमै यस्तो कुल बुट बनाएका छन् । तर किवीको खस्कँदो बजारले किवी बगान मासेको बताए । पटक पटक अनुरोध गर्दा मर्मत गरिएको कुल बुट सञ्चालन भएको छैन ।</p>\n\n\n\n<figure class=\"wp-block-image size-full\"><img alt=\"\" class=\"wp-image-122225\" height=\"461\" src=\"https://rajdhanidaily.com/wp-content/uploads/2025/09/cool-boot-3.jpg\" width=\"1000\" /></figure>\n\n\n\n<p>सन्दकपुर गाउँपालिकामा रहेको किवी जोन परियोजना कार्यालयमा एक कुल बुट जडान गर्ने भनिएकोमा हालसम्म पनि उक्त कुल बुट प्रयोगमा आउन सकेको छैन । तत्कालीन किवी जोन परियोजनाले यो गाउँपालिका मार्फत जडान भएको जनाएको छ । जडान गरिएका उपकरण कार्यालयमा अलपत्र अवस्थामा रहेको छ ।</p>\n\n\n\n<p>परियोजना र ज्ञान केन्द्र दुवैले रिदम एण्ड रिभर्स विल्डर्सलाई कुल बुटको निर्माण जिम्मा दिएका थिए । विल्डर्सले दुवै कार्यालय मार्फत कुल बुट बनाएको थियो । तर कम्पनीले कोदाली भेन्चरको नाममा किवी अगुवा किसानहरूसँग कुल बुट बनाउने सम्झौता गरेको पाइएको छ ।</p>\n\n\n\n<p>कम्पनीका गौरव दासले किसानको अनुरोधमा पटक पटक मर्मतका लागि आएको बताए । उनले एक कर्मचारी अझै पनि इलाममै रहेर सेवा दिएको बताए । किवी किसानहरूले भने पुरानो सामग्री जडान गरेकाले आफ्नो कुल बुट नचलेको आरोप लगाए ।</p>\n\n\n\n<p>मर्मतका लागि पटक पटक बोलाए पनि ठेक्का अनुसार मर्मतको समय गुजारेर आलटाल गरेको आरोप किसानहरूको छ । कम्पनीले तत्कालीन किवी जोन परियोजना र कृषि ज्ञान केन्द्र मार्फत इलामका सबै कुल बुट निर्माणको जिम्मा लिएको थियो । मर्मत समय गुजारेर कम्पनीले मर्मतका आलटाल गरिरहेको किसानहरूले आरोप लगाएका छन् । यता प्रधानमन्त्री कृषि आधुनिकीकरण परियोजनाको नाम परिवर्तन भएर अहिले राष्ट्रिय कृषि आधुनिकीकरण कार्यक्रम राखिएको छ । भने किवी जोन परियोजनाको अवधि समाप्त भएको छ ।</p>\n\n\n\n<p>तत्कालीन किवी जोन परियोजना अन्तर्गतको संयोजक रहेका गङ्गा विष्टले आफ्नो कुल बुटमा पनि पहिले पुरानो सामान जडान गरिएकोले हाल नयाँ उपकरण जडान गरी सञ्चालनमा ल्याएको बताए । उनले गाउँघरमा विद्युत् आपूर्ति नियमित नहुँदा कुल बुट सञ्चालनमा कठिनाइ भएको जानकारी दिए । माइजोगमाईका टेक बहादुर खड्काले पटक पटक कुल बुटमा समस्या देखिएको खबर गर्दा पनि कम्पनीले चासो नदेखाएको बताए । निर्माण कम्पनीका गौरव दासले जिल्लामा जडान गरिने कुल बुट जडान गर्ने काम हत्याउन कर्मचारीको प्रयोग गरेको बताइएको छ ।</p>\n\n\n\n<p>इलामको सन्दुकपुर ३ ताल गाउँका किसान रुद्र खतिवडाले पहिलो वर्ष कुल बुट सञ्चालन भएको र हाल कुल बुटमा किवी राख्नु नपरेकाले सञ्चालन नभएको बताए । उनले कम्पनीले नयाँ सामग्री जडान गरिदिने भनेको बताए । खतिवडाले जतन पूर्वक भण्डारण गरेमा कुल बुटमा तीन महिनासम्म किवी राख्न सकिने बताए । तर प्रयोगमा नआएको कुरा स्वीकार गरे । जिल्लामा धेरै परिमाणमा किवी उत्पादन हुँदै आए पनि भण्डारण नहुँदा बजारमा मूल्य नपाउने समस्या रहेको छ ।</p>\n<p>The post <a href=\"https://rajdhanidaily.com/id/122223/\" rel=\"nofollow\">कुहियो किवी: लगानी स्वाहा</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "इलाम । इलामको माइजोगमाई गाउँपालिका ५ सिरिसेका जीवन बुढाथोकीले कृषि ज्ञान केन्द्रको दश लाख अनुदान सहयोगमा शीत भण्डार गृह (कुल बुट) बनाए । आफ्नो बुढाथोकी कृषि तथा पशुपंक्षि फर्मको तीन लाख ३४ हजार थप लगानी गरेर बनाएको कुल बुट सञ्चालन गरी किवी भण्डार गर्ने उनको योजनो थियो । निर्माण कम्पनीको लापरबाहीले बिग्रियो ‘कुल बुट’ २०७९ चैत्रमा कुल बुट बनाएका उनले आफ्नो बारीमा उत्पादन भएको किवी र अन्य गाउँको समेत भेला गरेर कुल बुटमा राखे । तर लाखौँ लगानीमा बनाएको कुल बुट मा मेसिनले चिसो हावा फाल्नुको साटो तातो हावा फाल्न थाल्यो । भण्डारण गरी राखिएको किवी बिग्रियो । किवी फल बिग्रन थालेपछि कोसेलीको रूपमा बाँडेर सकिएको फर्मकी रुपा बुढाथोकी बताउँछिन् । आफ्नो बारीमा उत्पादन भएका किवीले सोचेजस्तो आम्दानी नदिएको र कुल बुटमा थप लगानी फसेपछि जीवन भने हाल वैदेशिक रोजगारीमा रहेका छन् । निर्माण भएपछि सुरुमै सञ्चालन गर्न कठिनाइ भएको कुल बुट एक पटक मर्मत गर्न निर्माण कम्पनीलाई लगाएको बुढाथोकी बताउँछिन् । त्यसपछि झनै बिग्रिएको कुल बुट हालसम्म बेवारिसे अवस्थामा रहेको छ । जिल्लाका अगुवा किवी किसानलाई किवी भण्डार गर्न अनुदान दिई बनाइएका यस्ता दर्जन कुल बुटको हालत लगभग उस्तै रहेको छ । मर्मत पछि केही सञ्चालन भएका पाइएको छ । तर किवी राख्न बनाइएका कुल बुटमा किवी भने बिग्रने गरेको छ । इलामका किवी उत्पादक किसानले कृषि ज्ञान केन्द्र र किवी जोन परियोजना मार्फत अनुदानमा कुल बुट बनाएका हुन् । जिल्लाभर करिब १२ वटा कुल कुट मध्ये आधा पनि सञ्चालन हुन सकेको छैन । निर्माण कम्पनीको लापरबाहीले लाखौँ लगानीमा बनाइएको यस्ता भण्डारमा राखिएको किवी बिग्रने र काम नलाग्ने भएको किसानले बताएका छन् । किवी फलको सिजन सुरु भए पनि भण्डारण गर्न नपाउँदा किसान मारमा परेका छन् । इलाम नगर पालिका ५ का महानन्द ओझाले पनि अनुदानमै यस्तो कुल बुट बनाएका छन् । तर किवीको खस्कँदो बजारले किवी बगान मासेको बताए । पटक पटक अनुरोध गर्दा मर्मत गरिएको कुल बुट सञ्चालन भएको छैन । सन्दकपुर गाउँपालिकामा रहेको किवी जोन परियोजना कार्यालयमा एक कुल बुट जडान गर्ने भनिएकोमा हालसम्म पनि उक्त कुल बुट प्रयोगमा आउन सकेको छैन । तत्कालीन किवी जोन परियोजनाले यो गाउँपालिका मार्फत जडान भएको जनाएको छ । जडान गरिएका उपकरण कार्यालयमा अलपत्र अवस्थामा रहेको छ । परियोजना र ज्ञान केन्द्र दुवैले रिदम एण्ड रिभर्स विल्डर्सलाई कुल बुटको निर्माण जिम्मा दिएका थिए । विल्डर्सले दुवै कार्यालय मार्फत कुल बुट बनाएको थियो । तर कम्पनीले कोदाली भेन्चरको नाममा किवी अगुवा किसानहरूसँग कुल बुट बनाउने सम्झौता गरेको पाइएको छ । कम्पनीका गौरव दासले किसानको अनुरोधमा पटक पटक मर्मतका लागि आएको बताए । उनले एक कर्मचारी अझै पनि इलाममै रहेर सेवा दिएको बताए । किवी किसानहरूले भने पुरानो सामग्री जडान गरेकाले आफ्नो कुल बुट नचलेको आरोप लगाए । मर्मतका लागि पटक पटक बोलाए पनि ठेक्का अनुसार मर्मतको समय गुजारेर आलटाल गरेको आरोप किसानहरूको छ । कम्पनीले तत्कालीन किवी जोन परियोजना र कृषि ज्ञान केन्द्र मार्फत इलामका सबै कुल बुट निर्माणको जिम्मा लिएको थियो । मर्मत समय गुजारेर कम्पनीले मर्मतका आलटाल गरिरहेको किसानहरूले आरोप लगाएका छन् । यता प्रधानमन्त्री कृषि आधुनिकीकरण परियोजनाको नाम परिवर्तन भएर अहिले राष्ट्रिय कृषि आधुनिकीकरण कार्यक्रम राखिएको छ । भने किवी जोन परियोजनाको अवधि समाप्त भएको छ । तत्कालीन किवी जोन परियोजना अन्तर्गतको संयोजक रहेका गङ्गा विष्टले आफ्नो कुल बुटमा पनि पहिले पुरानो सामान जडान गरिएकोले हाल नयाँ उपकरण जडान गरी सञ्चालनमा ल्याएको बताए । उनले गाउँघरमा विद्युत् आपूर्ति नियमित नहुँदा कुल बुट सञ्चालनमा कठिनाइ भएको जानकारी दिए । माइजोगमाईका टेक बहादुर खड्काले पटक पटक कुल बुटमा समस्या देखिएको खबर गर्दा पनि कम्पनीले चासो नदेखाएको बताए । निर्माण कम्पनीका गौरव दासले जिल्लामा जडान गरिने कुल बुट जडान गर्ने काम हत्याउन कर्मचारीको प्रयोग गरेको बताइएको छ । इलामको सन्दुकपुर ३ ताल गाउँका किसान रुद्र खतिवडाले पहिलो वर्ष कुल बुट सञ्चालन भएको र हाल कुल बुटमा किवी राख्नु नपरेकाले सञ्चालन नभएको बताए । उनले कम्पनीले नयाँ सामग्री जडान गरिदिने भनेको बताए । खतिवडाले जतन पूर्वक भण्डारण गरेमा कुल बुटमा तीन महिनासम्म किवी राख्न सकिने बताए । तर प्रयोगमा नआएको कुरा स्वीकार गरे । जिल्लामा धेरै परिमाणमा किवी उत्पादन हुँदै आए पनि भण्डारण नहुँदा बजारमा मूल्य नपाउने समस्या रहेको छ । The post कुहियो किवी: लगानी स्वाहा appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-21T08:25:16.546531Z",
  "id": "e4cfa9bbe141f4efd40ca21f627ef2b1f8fa8aecf060b25ee5ec11e04b9fedf7",
  "images": [
    "https://rajdhanidaily.com/wp-content/uploads/2025/09/cool-boot-2.jpg",
    "https://rajdhanidaily.com/wp-content/uploads/2025/09/cool-boot-3.jpg"
  ],
  "lang": "ne",
  "published_at": "2025-09-21T08:07:48Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"562\" src=\"https://rajdhanidaily.com/wp-content/uploads/2025/09/cool-boot-2.jpg\" style=\"float: left; margin: 0 15px 15px 0;\" width=\"1000\" />इलाम । इलामको माइजोगमाई गाउँपालिका ५ सिरिसेका जीवन बुढाथोकीले कृषि ज्ञान केन्द्रको दश लाख अनुदान सहयोगमा शीत भण्डार गृह (कुल बुट) बनाए । आफ्नो बुढाथोकी कृषि तथा पशुपंक्षि फर्मको तीन लाख ३४ हजार थप लगानी गरेर बनाएको कुल बुट सञ्चालन गरी किवी भण्डार गर्ने उनको योजनो थियो । निर्माण कम्पनीको लापरबाहीले बिग्रियो ‘कुल बुट’ २०७९ [&#8230;]</p>\n<p>The post <a href=\"https://rajdhanidaily.com/id/122223/\" rel=\"nofollow\">कुहियो किवी: लगानी स्वाहा</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "कुहियो किवी: लगानी स्वाहा",
  "url": "https://rajdhanidaily.com/id/122223/",
  "version": 1
}