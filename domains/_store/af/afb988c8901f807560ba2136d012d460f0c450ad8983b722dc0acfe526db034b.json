{
  "byline": "नेपाल जापान",
  "canonical_hash": "e79d72f1e0ed04a2eae06c0bf4fd2fc40e112148f179f5e58525021cc5e4342b",
  "content_html": "<p style=\"text-align: justify;\">&#8216;जेनजी&#8217; आन्दोलनबाट स्थापित पूर्व प्रधान न्यायाधीश सुशीला कार्की नेतृत्वको सरकारले आन्दोलनको म्याण्डेट अनुसार भ्रष्टाचार छानबिन गर्न आयोग बनाउने बताउनुभएको छ ।</p>\n<p style=\"text-align: justify;\">बिबिसी नेपाली सेवालाई दिनुभएको अन्तरवार्तामा प्रधानमन्त्री कार्कीले भ्रष्टाचार छानबिन आयोगले अनसुन्धान गरेर गरेर चुनावबाट गठन हुने अर्को सरकारले त्यसलाई कार्यान्वयनमा लैजान सहज हुने आधार तयार गरिदिने बताउनुभयो ।</p>\n<p style=\"text-align: justify;\">उहाँले भन्नुभयो, ‘कति भ्रष्टाचार भएको छ, अनियमितिता भएको छ ? त्यसको अनुसन्धान गरेर भए पनि हामीले कारबाही गर्नेसम्म मात्र पुर्&#x200d;यायौं भने सरकारले काम गर्न सक्छ । तर हामी बाटो चाहिँ बनाउँछौं ।’</p>\n<p style=\"text-align: justify;\">त्यसै गरी जेनजी आन्दोलनको दमन जाँचबुझका लागि सुरुमा एक महिनाको र नसकिएको अवस्थामा थप १५ दिन समय दिएर तीन सदस्यीय आयोग बन्ने जानकारी पनि दिनुभएको छ ।</p>\n<p style=\"text-align: justify;\">उहाँले अन्तरवार्ताका क्रममा सरकारको कार्यकाल नै ६ महिनाको भएकाले यो अवधिमा अधिकतम काम गर्ने उद्देश्य रहेको बताउनुभएको छ ।</p>\n<p style=\"text-align: justify;\">त्यसै गरी मन्त्रिमण्डल विस्तारका विषयमा कुरा गर्दै उहाँले आफूले राष्ट्रपतिको भनाई नमानेर स्वतन्त्र, गैरदलीय व्यक्तिहरुको सरकार बनाएको खुलासा गर्नुभएको छ ।</p>\n<p style=\"text-align: justify;\">उहाँले राष्ट्रपति रामचन्द्र पौडेलले राजनीतिक दलहरूका एक एक जना सदस्य पनि राखेर मन्त्रिमण्डल बनाउन दिएको सुझाव आफूले अस्वीकार गरेको बताउनुभयो ।</p>",
  "content_text": "‘जेनजी’ आन्दोलनबाट स्थापित पूर्व प्रधान न्यायाधीश सुशीला कार्की नेतृत्वको सरकारले आन्दोलनको म्याण्डेट अनुसार भ्रष्टाचार छानबिन गर्न आयोग बनाउने बताउनुभएको छ । बिबिसी नेपाली सेवालाई दिनुभएको अन्तरवार्तामा प्रधानमन्त्री कार्कीले भ्रष्टाचार छानबिन आयोगले अनसुन्धान गरेर गरेर चुनावबाट गठन हुने अर्को सरकारले त्यसलाई कार्यान्वयनमा लैजान सहज हुने आधार तयार गरिदिने बताउनुभयो । उहाँले भन्नुभयो, ‘कति भ्रष्टाचार भएको छ, अनियमितिता भएको छ ? त्यसको अनुसन्धान गरेर भए पनि हामीले कारबाही गर्नेसम्म मात्र पुर्‍यायौं भने सरकारले काम गर्न सक्छ । तर हामी बाटो चाहिँ बनाउँछौं ।’ त्यसै गरी जेनजी आन्दोलनको दमन जाँचबुझका लागि सुरुमा एक महिनाको र नसकिएको अवस्थामा थप १५ दिन समय दिएर तीन सदस्यीय आयोग बन्ने जानकारी पनि दिनुभएको छ । उहाँले अन्तरवार्ताका क्रममा सरकारको कार्यकाल नै ६ महिनाको भएकाले यो अवधिमा अधिकतम काम गर्ने उद्देश्य रहेको बताउनुभएको छ । त्यसै गरी मन्त्रिमण्डल विस्तारका विषयमा कुरा गर्दै उहाँले आफूले राष्ट्रपतिको भनाई नमानेर स्वतन्त्र, गैरदलीय व्यक्तिहरुको सरकार बनाएको खुलासा गर्नुभएको छ । उहाँले राष्ट्रपति रामचन्द्र पौडेलले राजनीतिक दलहरूका एक एक जना सदस्य पनि राखेर मन्त्रिमण्डल बनाउन दिएको सुझाव आफूले अस्वीकार गरेको बताउनुभयो ।",
  "fetched_at": "2025-09-16T11:18:04.584310Z",
  "id": "afb988c8901f807560ba2136d012d460f0c450ad8983b722dc0acfe526db034b",
  "images": [],
  "lang": "ne",
  "published_at": "2025-09-16T11:17:28Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "&#8216;जेनजी&#8217; आन्दोलनबाट स्थापित पूर्व प्रधान न्यायाधीश सुशीला कार्की नेतृत्वको सरकारले आन्दोलनको म्याण्डेट अनुसार भ्रष्टाचार छानबिन गर्न आयोग बनाउने बताउनुभएको छ । बिबिसी नेपाली सेवालाई दिनुभएको अन्तरवार्तामा प्रधानमन्त्री कार्कीले भ्रष्टाचार छानबिन आयोगले अनसुन्धान गरेर गरेर चुनावबाट गठन हुने अर्को सरकारले त्यसलाई कार्यान्वयनमा लैजान सहज हुने आधार तयार गरिदिने बताउनुभयो । उहाँले भन्नुभयो, ‘कति भ्रष्टाचार भएको छ, &#8230;",
  "tags": null,
  "title": "आन्दोलनको अभिमत अनुसार भ्रष्टाचार छानबिन आयोग बनाउने प्रधानमन्त्री कार्कीको घोषणा",
  "url": "https://www.nepaljapan.com/09/16/681159/",
  "version": 1
}