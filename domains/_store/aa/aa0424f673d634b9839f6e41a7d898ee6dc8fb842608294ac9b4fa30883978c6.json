{
  "byline": "नेपाल जापान",
  "canonical_hash": "af569aac808d17894e89bdb0f204848f165e0bb7ba863a8a35ef121f7d5aecd6",
  "content_html": "<p style=\"text-align: justify;\">जेनजी आन्दोलनको बलमा गठन भएको प्रधानमन्त्री सुशीला कार्की नेतृत्वको सरकारले मन्त्रिमण्डल विस्तारका क्रममा आइतबार राष्ट्रपति समक्ष पठाउनुभएको पाँच मन्त्रीहरुमध्ये एकजनाको नाम रोकिएको छ ।</p>\n<p style=\"text-align: justify;\">स्वास्थ्य तथा जनसंख्या मन्त्रीमा सिफारिस हुनुभएकी डा. संगीता कौशल मिश्राबिरुद्ध अख्तियार दुरूपयोग अनुसन्धान आयोगले छानबिन गरिरहेको थाहा पाएपछि प्रधानमन्त्री कार्की स्वास्थ्य मन्त्रीमा उहाँको नियुक्ति अघि नबढाउने मनस्थितिमा पुग्नुभएको हो ।</p>\n<p style=\"text-align: justify;\">चिकित्सक समेत रहनुभएकी डा. मिश्राले स्वास्थ्य तथा जनसंख्या मन्त्रालयको अतिरिक्त सचिवको पदबाट राजीनामा समेत दिनुभएको छ । उहाँ विवादित रहेपछि स्वास्थ्य मन्त्रीमा नयाँ नाम सिफारिस हुनसक्ने चर्चा चलेको छ ।</p>\n<p style=\"text-align: justify;\">सिफारिशमध्ये एकजनाको नाम रोकिएपछि बाँकी मन्त्रीको शपथग्रहण हुने कि नहुने भन्ने अन्योल रहेको छ । यद्यपि राष्ट्रपति कार्यालयले भने चारजनाको नियुक्ति र शपथ सोमबार नै हुने बताएको छ ।</p>\n<p style=\"text-align: justify;\">सिफारिस गरिएका बाँकी ४ जनामा शिक्षा, विज्ञान तथा प्रविधि मन्त्रीमा महावीर पुन, उद्योग तथा भूमिसुधार मन्त्रीमा अनिलकुमार सिन्हा, सञ्चार, सूचना तथा प्रविधि मन्त्रीमा जगदीश खरेल र कृषिमन्त्रीमा डा। मदन परियार छन्।</p>",
  "content_text": "जेनजी आन्दोलनको बलमा गठन भएको प्रधानमन्त्री सुशीला कार्की नेतृत्वको सरकारले मन्त्रिमण्डल विस्तारका क्रममा आइतबार राष्ट्रपति समक्ष पठाउनुभएको पाँच मन्त्रीहरुमध्ये एकजनाको नाम रोकिएको छ । स्वास्थ्य तथा जनसंख्या मन्त्रीमा सिफारिस हुनुभएकी डा. संगीता कौशल मिश्राबिरुद्ध अख्तियार दुरूपयोग अनुसन्धान आयोगले छानबिन गरिरहेको थाहा पाएपछि प्रधानमन्त्री कार्की स्वास्थ्य मन्त्रीमा उहाँको नियुक्ति अघि नबढाउने मनस्थितिमा पुग्नुभएको हो । चिकित्सक समेत रहनुभएकी डा. मिश्राले स्वास्थ्य तथा जनसंख्या मन्त्रालयको अतिरिक्त सचिवको पदबाट राजीनामा समेत दिनुभएको छ । उहाँ विवादित रहेपछि स्वास्थ्य मन्त्रीमा नयाँ नाम सिफारिस हुनसक्ने चर्चा चलेको छ । सिफारिशमध्ये एकजनाको नाम रोकिएपछि बाँकी मन्त्रीको शपथग्रहण हुने कि नहुने भन्ने अन्योल रहेको छ । यद्यपि राष्ट्रपति कार्यालयले भने चारजनाको नियुक्ति र शपथ सोमबार नै हुने बताएको छ । सिफारिस गरिएका बाँकी ४ जनामा शिक्षा, विज्ञान तथा प्रविधि मन्त्रीमा महावीर पुन, उद्योग तथा भूमिसुधार मन्त्रीमा अनिलकुमार सिन्हा, सञ्चार, सूचना तथा प्रविधि मन्त्रीमा जगदीश खरेल र कृषिमन्त्रीमा डा। मदन परियार छन्।",
  "fetched_at": "2025-09-22T07:26:24.524800Z",
  "id": "aa0424f673d634b9839f6e41a7d898ee6dc8fb842608294ac9b4fa30883978c6",
  "images": [],
  "lang": "ne",
  "published_at": "2025-09-22T07:01:40Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "जेनजी आन्दोलनको बलमा गठन भएको प्रधानमन्त्री सुशीला कार्की नेतृत्वको सरकारले मन्त्रिमण्डल विस्तारका क्रममा आइतबार राष्ट्रपति समक्ष पठाउनुभएको पाँच मन्त्रीहरुमध्ये एकजनाको नाम रोकिएको छ । स्वास्थ्य तथा जनसंख्या मन्त्रीमा सिफारिस हुनुभएकी डा. संगीता कौशल मिश्राबिरुद्ध अख्तियार दुरूपयोग अनुसन्धान आयोगले छानबिन गरिरहेको थाहा पाएपछि प्रधानमन्त्री कार्की स्वास्थ्य मन्त्रीमा उहाँको नियुक्ति अघि नबढाउने मनस्थितिमा पुग्नुभएको हो । चिकित्सक &#8230;",
  "tags": null,
  "title": "प्रस्तावित स्वास्थ्यमन्त्री डा. संगीता कौशल मिश्राको नाम रोकियो",
  "url": "https://www.nepaljapan.com/09/22/682089/",
  "version": 1
}