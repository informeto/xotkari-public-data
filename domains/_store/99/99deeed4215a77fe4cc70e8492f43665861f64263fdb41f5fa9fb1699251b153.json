{
  "byline": "न्युज अफ नेपाल",
  "canonical_hash": "a1b2878d1b5dc23ffbd9cdf0d06902ebfbbf5da3185041a60c9e3ea62aab9913",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/tvs-ntorq-125-matte-yellow-111-150x150.png\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौँ  ।</strong><br /></p>\n\n\n\n<p>बागमती प्रदेश स्तरीय खुला लिग तेक्वान्दो प्रतियोगिताका उत्कृष्ट पुरुष र महिला खेलाडीलाई विद्युतीय स्कूटर (ई–स्कूटर) प्रदान गरिने भएको छ ।<br /></p>\n\n\n\n<p>सहरी विकास मन्त्री प्रकाशमान सिंहको प्रमुख आतिथ्यमा मंगलबार आयोजित पत्रकार सम्मेलनमा काठमाडौँ जिल्ला समन्वय समितिको तर्फबाट उक्त पुरस्कार सार्वजनिक गरिएको हो । लिगको अन्तिम चरण असार २६ देखि साउन २ गतेसम्म तारकेश्वर नगरपालिका धर्मस्थलीमा आयोजना हुनेछ । यही चरणपछि उत्कृष्ट खेलाडीहरूलाई स्कूटर प्रदान गरिनेछ ।<br /></p>\n\n\n\n<p>प्रतियोगितामा प्रत्येक तौल समूहका विजेतालाई नगद पुरस्कार सहित मेडल र प्रमाणपत्र पनि प्रदान गरिनेछ । पहिलो स्थान हासिल गर्ने खेलाडीले १५, दोस्रोले १० र तेस्रो हुने दुई खेलाडीले जनही ५ हजार रुपैयाँ प्राप्त गर्नेछ । पुरस्कार पुरुष र महिलातर्फ पाँच–पाँच गरी जम्मा १० तौल समूहका लागि हुनेछ ।<br /></p>\n\n\n\n<p>लिग प्रणालीअनुसार खेलाडीले प्रदर्शनका आधारमा अंक प्राप्त गर्नेछन् । प्रथम स्थानले १०, दोस्रोले ७, तेस्रोले ३ अंक तथा प्रत्येक खेल जित्दा एक अंक प्रदान गरिनेछ । बर्षमा चार पटक सञ्चालन हुने लिग प्रतियोगिताबाट खेलाडीको वरीयता तय गरिने आयोजकले जनाएको छ ।<br /></p>\n\n\n\n<p>गत वर्ष भदौ, पुस र चालु वर्षको वैशाखमा सम्पन्न भएका तीन चरणको प्रतियोगितापछि अब चौथो र अन्तिम चरण धर्मस्थलीमा हुँदैछ । यस लिगको माध्यमबाट नेपालमा पहिलोपटक तेक्वान्दो खेलमा वरीयता प्रणाली पनि लागू गरिँदैछ ।</p>",
  "content_text": "काठमाडौँ । बागमती प्रदेश स्तरीय खुला लिग तेक्वान्दो प्रतियोगिताका उत्कृष्ट पुरुष र महिला खेलाडीलाई विद्युतीय स्कूटर (ई–स्कूटर) प्रदान गरिने भएको छ । सहरी विकास मन्त्री प्रकाशमान सिंहको प्रमुख आतिथ्यमा मंगलबार आयोजित पत्रकार सम्मेलनमा काठमाडौँ जिल्ला समन्वय समितिको तर्फबाट उक्त पुरस्कार सार्वजनिक गरिएको हो । लिगको अन्तिम चरण असार २६ देखि साउन २ गतेसम्म तारकेश्वर नगरपालिका धर्मस्थलीमा आयोजना हुनेछ । यही चरणपछि उत्कृष्ट खेलाडीहरूलाई स्कूटर प्रदान गरिनेछ । प्रतियोगितामा प्रत्येक तौल समूहका विजेतालाई नगद पुरस्कार सहित मेडल र प्रमाणपत्र पनि प्रदान गरिनेछ । पहिलो स्थान हासिल गर्ने खेलाडीले १५, दोस्रोले १० र तेस्रो हुने दुई खेलाडीले जनही ५ हजार रुपैयाँ प्राप्त गर्नेछ । पुरस्कार पुरुष र महिलातर्फ पाँच–पाँच गरी जम्मा १० तौल समूहका लागि हुनेछ । लिग प्रणालीअनुसार खेलाडीले प्रदर्शनका आधारमा अंक प्राप्त गर्नेछन् । प्रथम स्थानले १०, दोस्रोले ७, तेस्रोले ३ अंक तथा प्रत्येक खेल जित्दा एक अंक प्रदान गरिनेछ । बर्षमा चार पटक सञ्चालन हुने लिग प्रतियोगिताबाट खेलाडीको वरीयता तय गरिने आयोजकले जनाएको छ । गत वर्ष भदौ, पुस र चालु वर्षको वैशाखमा सम्पन्न भएका तीन चरणको प्रतियोगितापछि अब चौथो र अन्तिम चरण धर्मस्थलीमा हुँदैछ । यस लिगको माध्यमबाट नेपालमा पहिलोपटक तेक्वान्दो खेलमा वरीयता प्रणाली पनि लागू गरिँदैछ ।",
  "fetched_at": "2025-09-21T04:43:17.896923Z",
  "id": "99deeed4215a77fe4cc70e8492f43665861f64263fdb41f5fa9fb1699251b153",
  "images": [
    "https://newsofnepal.com/wp-content/uploads/2025/09/tvs-ntorq-125-matte-yellow-111-150x150.png"
  ],
  "lang": "ne",
  "published_at": "2025-09-21T04:40:54Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/tvs-ntorq-125-matte-yellow-111-150x150.png\" style=\"display: block; margin-bottom: 5px; clear: both;\" width=\"150\" />काठमाडौँ । बागमती प्रदेश स्तरीय खुला लिग तेक्वान्दो प्रतियोगिताका उत्कृष्ट पुरुष र महिला खेलाडीलाई विद्युतीय स्कूटर (ई–स्कूटर) प्रदान गरिने भएको छ । सहरी विकास मन्त्री प्रकाशमान सिंहको प्रमुख आतिथ्यमा मंगलबार आयोजित पत्रकार सम्मेलनमा काठमाडौँ जिल्ला समन्वय समितिको तर्फबाट उक्त पुरस्कार सार्वजनिक गरिएको हो । लिगको अन्तिम चरण असार २६ देखि साउन २ गतेसम्म तारकेश्वर नगरपालिका [&#8230;]",
  "tags": null,
  "title": "बागमती प्रदेश तेक्वान्दो लिगका उत्कृष्टलाई स्कूटर",
  "url": "https://newsofnepal.com/2025/09/21/732445/",
  "version": 1
}