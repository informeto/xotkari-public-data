{
  "byline": "सुरज घिमिरे",
  "canonical_hash": "adaa15e17194de646d3f05885dd9520d95e84d7b4d2fdaa25f502c3860194c2b",
  "content_html": "<p>नेपालका लागि अमेरिकी राजदूत डिन आर थम्प्सनले नेपालको अन्तरिम सरकारका नवनियुक्त प्रधानमन्त्री सुशीला कार्कीसँग शिष्टाचार भेटवार्ता गरेका छन् । उनीहरूबिच प्रधानमन्त्री तथा मन्त्रिपरिषद्को कार्यालय, सिंहदरबारमा शिष्टाचार भेटवार्ता भएको हो ।</p>\n<p>उक्त भेटवार्तामा प्रधानमन्त्री कार्की र राजदूत थम्प्सनबीच आपसी हितका विविध विषयमा छलफल भएको प्रधानमन्त्रीको सचिवालयले जनाएको छ । भेटमा प्रधानमन्त्री कार्कीले अमेरिकाले नेपाललाई पुर्&#x200d;याउँदै आएको सहयोगका लागि धन्यवाद दिइन् । साथै, उनले आगामी दिनमा पनि अमेरिकी सहयोगले निरन्तरता पाउने विश्वास व्यक्त गरिन् ।</p>\n<p>सो अवसरमा राजदूत थम्प्सनले अमेरिकी सरकारको तर्फबाट नवनियुक्त प्रधानमन्त्री कार्कीलाई बधाई तथा सफल कार्यकालको लागि शुभकामना व्यक्त गरे । उनले यसअघि जस्तै प्राथमिकताका साथ नेपाललाई सहयोग गर्ने प्रतिबद्धता व्यक्त जनाए ।</p>\n<p>अमेरिकी दूतावासका अनुसार राजदूत थम्प्सनले हालैका प्रदर्शनहरूमा ज्यान गुमाउनेहरूप्रति श्रद्धाञ्जली व्यक्त गर्दै नेपालको अबको शान्तिपूर्ण र लोकतान्त्रिक यात्रामा अमेरिकाको समर्थन दोहोर्&#x200d;याएका थिए ।</p>\n<p>अमेरिका र नेपालबिच ७८ वर्षभन्दा अघि देखिको साझेदारीलाई स्मरण गर्दै दुवै पक्षले व्यापार, आर्थिक वृद्धि, विपद्‌ व्यवस्थापन र नेपालकै सबैभन्दा रूपान्तरणकारी पूर्वाधार साझेदारीका रूपमा रहेको एमसिसी सम्झौताका प्राथमिकताहरूमा छलफल गरेको समेत दूतावासले जनाएको छ ।</p>\n<p>दूतावासले उक्त भेटवार्ता र छलफलले अमेरिका र नेपाललाई अझ सुरक्षित, सबल, र समृद्ध बनाउन सहयोग पुर्&#x200d;याउने समेत विश्वास लिएको छ ।</p>\n<p>राजदूतावासले भनेको छ, &#8220;अमेरिका र नेपालबिच ७८ वर्षभन्दा अघि देखिको साझेदारीलाई स्मरण गर्दै दुवै पक्षले व्यापार, आर्थिक वृद्धि, विपद्‌ व्यवस्थापन, र नेपालकै सबैभन्दा रूपान्तरणकारी पूर्वाधार साझेदारीका रूपमा रहेको एमसिसी सम्झौताका प्राथमिकताहरूमा छलफल गर्नुभयो, जसले अमेरिका र नेपाललाई अझ सुरक्षित, सबल, र समृद्ध बनाउन सहयोग पुर्&#x200d;याउँछ।&#8221;</p>\n<p>गत भदौ २३ र २४ गते काठमाडौंसहित देशभर भएको जेनजीको आन्दोलन हिंसात्मक भएपछि प्रधानमन्त्री केपी शर्मा ओली नेतृत्वको सरकार ढल्न पुगेको थियो । त्यसपछि राष्ट्रपति रामचन्द्र पौडेलले भदौ २६ शुक्रबार पूर्व प्रधानन्याधीशसमेत रहेकी कार्कीलाई नेपालको अन्तरिम सरकारको प्रधानमन्त्री पदमा नियुक्त गरेका थिए ।</p>\n<p>कार्की प्रधानमन्त्रीमा नियुक्त भएपछि दूतावासले नेपालको अन्तरिम सरकारसँग सहकार्य गर्न तयार रहेको बताएको थियो । साथै, अमेरिकाले दुःखको यस घडीमा नेपालसँग शोकमा साथ रहेको पनि विश्वास व्यक्त गरेको थियो ।</p>",
  "content_text": "नेपालका लागि अमेरिकी राजदूत डिन आर थम्प्सनले नेपालको अन्तरिम सरकारका नवनियुक्त प्रधानमन्त्री सुशीला कार्कीसँग शिष्टाचार भेटवार्ता गरेका छन् । उनीहरूबिच प्रधानमन्त्री तथा मन्त्रिपरिषद्को कार्यालय, सिंहदरबारमा शिष्टाचार भेटवार्ता भएको हो । उक्त भेटवार्तामा प्रधानमन्त्री कार्की र राजदूत थम्प्सनबीच आपसी हितका विविध विषयमा छलफल भएको प्रधानमन्त्रीको सचिवालयले जनाएको छ । भेटमा प्रधानमन्त्री कार्कीले अमेरिकाले नेपाललाई पुर्‍याउँदै आएको सहयोगका लागि धन्यवाद दिइन् । साथै, उनले आगामी दिनमा पनि अमेरिकी सहयोगले निरन्तरता पाउने विश्वास व्यक्त गरिन् । सो अवसरमा राजदूत थम्प्सनले अमेरिकी सरकारको तर्फबाट नवनियुक्त प्रधानमन्त्री कार्कीलाई बधाई तथा सफल कार्यकालको लागि शुभकामना व्यक्त गरे । उनले यसअघि जस्तै प्राथमिकताका साथ नेपाललाई सहयोग गर्ने प्रतिबद्धता व्यक्त जनाए । अमेरिकी दूतावासका अनुसार राजदूत थम्प्सनले हालैका प्रदर्शनहरूमा ज्यान गुमाउनेहरूप्रति श्रद्धाञ्जली व्यक्त गर्दै नेपालको अबको शान्तिपूर्ण र लोकतान्त्रिक यात्रामा अमेरिकाको समर्थन दोहोर्‍याएका थिए । अमेरिका र नेपालबिच ७८ वर्षभन्दा अघि देखिको साझेदारीलाई स्मरण गर्दै दुवै पक्षले व्यापार, आर्थिक वृद्धि, विपद्‌ व्यवस्थापन र नेपालकै सबैभन्दा रूपान्तरणकारी पूर्वाधार साझेदारीका रूपमा रहेको एमसिसी सम्झौताका प्राथमिकताहरूमा छलफल गरेको समेत दूतावासले जनाएको छ । दूतावासले उक्त भेटवार्ता र छलफलले अमेरिका र नेपाललाई अझ सुरक्षित, सबल, र समृद्ध बनाउन सहयोग पुर्‍याउने समेत विश्वास लिएको छ । राजदूतावासले भनेको छ, “अमेरिका र नेपालबिच ७८ वर्षभन्दा अघि देखिको साझेदारीलाई स्मरण गर्दै दुवै पक्षले व्यापार, आर्थिक वृद्धि, विपद्‌ व्यवस्थापन, र नेपालकै सबैभन्दा रूपान्तरणकारी पूर्वाधार साझेदारीका रूपमा रहेको एमसिसी सम्झौताका प्राथमिकताहरूमा छलफल गर्नुभयो, जसले अमेरिका र नेपाललाई अझ सुरक्षित, सबल, र समृद्ध बनाउन सहयोग पुर्‍याउँछ।” गत भदौ २३ र २४ गते काठमाडौंसहित देशभर भएको जेनजीको आन्दोलन हिंसात्मक भएपछि प्रधानमन्त्री केपी शर्मा ओली नेतृत्वको सरकार ढल्न पुगेको थियो । त्यसपछि राष्ट्रपति रामचन्द्र पौडेलले भदौ २६ शुक्रबार पूर्व प्रधानन्याधीशसमेत रहेकी कार्कीलाई नेपालको अन्तरिम सरकारको प्रधानमन्त्री पदमा नियुक्त गरेका थिए । कार्की प्रधानमन्त्रीमा नियुक्त भएपछि दूतावासले नेपालको अन्तरिम सरकारसँग सहकार्य गर्न तयार रहेको बताएको थियो । साथै, अमेरिकाले दुःखको यस घडीमा नेपालसँग शोकमा साथ रहेको पनि विश्वास व्यक्त गरेको थियो ।",
  "fetched_at": "2025-09-18T11:39:37.988883Z",
  "id": "998788ff1044482f56061a1cef58741deb194561430b6b65dba1dae3d52afcfc",
  "images": [],
  "lang": "ne",
  "published_at": "2025-09-18T11:21:03Z",
  "source": {
    "domain": "khasokhas.com",
    "id": "khasokhas",
    "name": "khasokhas.com"
  },
  "summary": "नेपालका लागि अमेरिकी राजदूत डिन आर थम्प्सनले नेपालको अन्तरिम सरकारका नवनियुक्त प्रधानमन्त्री सुशीला कार्कीसँग शिष्टाचार भेटवार्ता गरेका छन् । उनीहरूबिच प्रधानमन्त्री तथा मन्त्रिपरिषद्को कार्यालय, सिंहदरबारमा शिष्टाचार भेटवार्ता भएको हो । उक्त भेटवार्तामा प्रधानमन्त्री कार्की र राजदूत थम्प्सनबीच आपसी हितका विविध विषयमा छलफल भएको प्रधानमन्त्रीको सचिवालयले जनाएको छ । भेटमा प्रधानमन्त्री कार्कीले अमेरिकाले नेपाललाई पुर्‍याउँदै आएको [&#8230;]",
  "tags": null,
  "title": "प्रधानमन्त्रीलाई भेटेर राजदूतले दोहोर्‍याए नेपालको शान्तिपूर्ण यात्रामा अमेरिकाको समर्थन",
  "url": "https://www.khasokhas.com/224646",
  "version": 1
}