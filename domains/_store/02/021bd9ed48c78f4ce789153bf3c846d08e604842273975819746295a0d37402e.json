{
  "byline": "अमृतनाथ तिमल्सिना",
  "canonical_hash": "5b840ce88c00c7ab6944d41cfdf7a5d1982ac3c68cf49f638d26f568086b73d0",
  "content_html": "<img alt=\"\" class=\"attachment-full size-full wp-post-image\" height=\"777\" src=\"https://rajdhanidaily.com/wp-content/uploads/2025/09/main-pic-1.jpg\" style=\"float: left; margin: 0 15px 15px 0;\" width=\"1200\" />\n<p>काठमाडौं । जेनजी युवाको आह्वानमा २३ र २४ भदौमा भएको विद्रोहपछि ‘सत्तापलट’ भयो । अन्तरिम सरकारले नयाँ जनादेशका लागि निर्वाचनको मिति घोषणा गरेको छ ।</p>\n\n\n\n<p>सुशासन, भ्रष्टाचारमुक्त समाज, जवाफदेहिता र समानताका लागि भएको यस आन्दोलनले नेपाली इतिहासमा पारेको छाप एकातिर छ भने विध्वंश, तोडफोड र आगजनीका कारण व्यहोर्नुपर्ने बदनामी पनि उस्तै छ ।</p>\n\n\n\n<p>आन्दोलनका क्रममा भएका लुटपाटका फोटा तथा भिडियोहरूका आधारमा ‘लुटेराहरू’ पहिचान भएसँगै हिंसा भड्काउने ‘हिंस्रक’ र हत्या गर्ने ‘हत्यारा’हरू कहिले भेटिन्छन् ? भन्ने प्रश्न उठेकोे छ ।</p>\n\n\n\n<p>अन्तरिम सरकार गठन भएको एक साता बित्दा पनि आन्दोलनको विषयमा न्यायिक छानबिन आयोगले नेतृत्व, स्वरूप र टीओआर’ नपाउँदा जेनजी युवा ‘हत्यारा’को पहिचान र कारबाही अन्योलमा छ ।</p>\n\n\n\n<p>आन्दोलनका क्रममा हालसम्म ७३ जनाभन्दा बढीको ज्यान गइसकेको छ । पहिलो दिनको आन्दोनलमा प्रहरीले छाती र टाउकामा ताकेर गोली हानेको सार्वजनिक भिडियोहरूमा देखिन्छ ।</p>\n\n\n\n<p>ताकेर गोली हानेकै कारण एकैदिन २१ जना युवाको ज्यान गयो । हाई कमान्डले अधिक बल प्रयोग नगर्न दिएको निर्देशनविपरीत गोली हानेर युवाको नियोजित हत्या गर्ने सुरक्षाकर्मीमाथि छानबिन गर्न सरकारले अहिलेसम्म चासो देखाएको छैन ।</p>\n\n\n\n<p>२३ भदौमा मृत्यु भएका जेनजी युवाहरूको नवौं दिनका दिन अन्त्येष्टि गरिएको छ भने १०औं दिनलाई सरकारले शोक दिवस घोषणा गरेर सार्वजनिक बिदा दिएको छ । १०औं दिनसम्म पनि छानबिन आयोगले पूर्णता र टीओआर नपाउँदा शहीद परिवार, घाइते तथा आन्दोलनमा सहभागी भएका जेनजी प्रतिनिधिलाई भने सरकार फेरबदलको खेल मात्रै भएको हो कि भन्ने आशंका सुरु भएको छ ।</p>\n\n\n\n<p>आन्दोलनका क्रममा भएको आगजनी, लुटपाटको फुटेजका आधारमा खोजी र कारबाही प्रक्रियाले विभिन्न पसलबाट आइसक्रिम, रक्सी, डल, लत्ताकपडा लुटेकाहरूको फोटो भिडियो व्यापक प्रचारप्रसार भए पनि बैंक डकैती गरी नगद र सुनचाँदी डकैती गर्नेहरू भेटिएका छैनन् । न त उनीहरूको डकैतीको सीसीटिभी फुटेज नै सार्वजनिक भएको छ ।</p>\n\n\n\n<p>सरकारले आन्दोलनको भावना र जनतामा विश्वास जोगाउने हो भने घटनाको छानबिन र लुटपाट तथा डकैतीको अनुसन्धान प्रभावकारी बनाउनुपर्ने नेपाल प्रहरीका पूर्वडीआईजीसमेत रहेका एमाले नेता नवराज सिलवाल बताउँछन् ।</p>\n\n\n\n<p>व्यक्ति फेर्ने र धमिलो पानीमा माछा मार्ने नियतले विध्वंश मच्चाएर लुटपाट गर्ने नियत हावी भएको समूहले आफ्नो उद्देश्य पूरा गरेको सिलवालको आरोप छ । ‘सरकारले पूर्ण रूपमा स्वतन्त्र र न्यायिक छानबिन गरी दोषीमाथि कारबाही गर्नुपर्छ,’ सिलवालले भने ।</p>\n\n\n\n<p><strong>जेनजीमाथि आक्रमण र बेइज्जतको खतरा<br /></strong>जेनजीको आन्दोलनले सत्ता परिवर्तन भइसकेको अवस्थामा राजनीतिक दलका कार्यकर्ताहरू र सामाजमा विभिन्न हिसाबले सामाजिक आर्थिक सत्तामा रहेकाहरूबाट भौतिक आक्रमण र सामाजिक बेइज्जतीको खतरा बढेको छ ।</p>\n\n\n\n<p>२३ र २४ भदौको आन्दोलनलगत्तै कञ्चनपुरका नरेश धानुकलाई स्थानीय नेपाली कांग्रेसका कार्यकर्ताले नांगो बनाएर आन्दोलनबाट भएको क्षति र ध्वंशात्मक अवस्थाको दोषी करार गर्दै सामाजिक बेइज्जती गरेका कारण आत्महत्या गरे ।</p>\n\n\n\n<p>सामाजिक सञ्जालमा तस्बिर तथा भिडियो सेयर भएपछि धेरैले त सामान फिर्ता गर्न पनि थालेका छन्, तर आन्दोलनको जोशमा वा अरूले गरेको देखेर लहैलहैमा त्यस्ता काम गर्ने धेरैलाई मनोवैज्ञानिक आघात पुग्ने साइक्याट्रिक डाक्टर अनन्त अधिकारी बताउँछन् ।</p>\n\n\n\n<p>योजनाबद्ध रूपमा ठूलो डकैती गर्नेहरू, आन्दोलनमा अमानवीय तथा जघन्य प्रकृतिले प्रहरीलाई कुटीकुटी मार्नेहरू र आन्दोलनमा बल प्रयोग गरेर दमन गर्नेहरूमाथि छानबिन नहुने तर खेलौना, बियर, चामल वा भाँडाकुँडा बोकेर हिँड्ने आन्दोलनकारीमाथि खनिनु पुरानो सत्ताको शोषक चरित्र भएको जेनजी आन्दोलनलाई सामाजिक समर्थन जुटाइरहेकाहरू बताउँछन् ।</p>\n<p>The post <a href=\"https://rajdhanidaily.com/id/122018/\" rel=\"nofollow\">जेनजी आन्दोलनः कहिले पक्राउ पर्छन् युवाका ‘हत्यारा’ ?</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । जेनजी युवाको आह्वानमा २३ र २४ भदौमा भएको विद्रोहपछि ‘सत्तापलट’ भयो । अन्तरिम सरकारले नयाँ जनादेशका लागि निर्वाचनको मिति घोषणा गरेको छ । सुशासन, भ्रष्टाचारमुक्त समाज, जवाफदेहिता र समानताका लागि भएको यस आन्दोलनले नेपाली इतिहासमा पारेको छाप एकातिर छ भने विध्वंश, तोडफोड र आगजनीका कारण व्यहोर्नुपर्ने बदनामी पनि उस्तै छ । आन्दोलनका क्रममा भएका लुटपाटका फोटा तथा भिडियोहरूका आधारमा ‘लुटेराहरू’ पहिचान भएसँगै हिंसा भड्काउने ‘हिंस्रक’ र हत्या गर्ने ‘हत्यारा’हरू कहिले भेटिन्छन् ? भन्ने प्रश्न उठेकोे छ । अन्तरिम सरकार गठन भएको एक साता बित्दा पनि आन्दोलनको विषयमा न्यायिक छानबिन आयोगले नेतृत्व, स्वरूप र टीओआर’ नपाउँदा जेनजी युवा ‘हत्यारा’को पहिचान र कारबाही अन्योलमा छ । आन्दोलनका क्रममा हालसम्म ७३ जनाभन्दा बढीको ज्यान गइसकेको छ । पहिलो दिनको आन्दोनलमा प्रहरीले छाती र टाउकामा ताकेर गोली हानेको सार्वजनिक भिडियोहरूमा देखिन्छ । ताकेर गोली हानेकै कारण एकैदिन २१ जना युवाको ज्यान गयो । हाई कमान्डले अधिक बल प्रयोग नगर्न दिएको निर्देशनविपरीत गोली हानेर युवाको नियोजित हत्या गर्ने सुरक्षाकर्मीमाथि छानबिन गर्न सरकारले अहिलेसम्म चासो देखाएको छैन । २३ भदौमा मृत्यु भएका जेनजी युवाहरूको नवौं दिनका दिन अन्त्येष्टि गरिएको छ भने १०औं दिनलाई सरकारले शोक दिवस घोषणा गरेर सार्वजनिक बिदा दिएको छ । १०औं दिनसम्म पनि छानबिन आयोगले पूर्णता र टीओआर नपाउँदा शहीद परिवार, घाइते तथा आन्दोलनमा सहभागी भएका जेनजी प्रतिनिधिलाई भने सरकार फेरबदलको खेल मात्रै भएको हो कि भन्ने आशंका सुरु भएको छ । आन्दोलनका क्रममा भएको आगजनी, लुटपाटको फुटेजका आधारमा खोजी र कारबाही प्रक्रियाले विभिन्न पसलबाट आइसक्रिम, रक्सी, डल, लत्ताकपडा लुटेकाहरूको फोटो भिडियो व्यापक प्रचारप्रसार भए पनि बैंक डकैती गरी नगद र सुनचाँदी डकैती गर्नेहरू भेटिएका छैनन् । न त उनीहरूको डकैतीको सीसीटिभी फुटेज नै सार्वजनिक भएको छ । सरकारले आन्दोलनको भावना र जनतामा विश्वास जोगाउने हो भने घटनाको छानबिन र लुटपाट तथा डकैतीको अनुसन्धान प्रभावकारी बनाउनुपर्ने नेपाल प्रहरीका पूर्वडीआईजीसमेत रहेका एमाले नेता नवराज सिलवाल बताउँछन् । व्यक्ति फेर्ने र धमिलो पानीमा माछा मार्ने नियतले विध्वंश मच्चाएर लुटपाट गर्ने नियत हावी भएको समूहले आफ्नो उद्देश्य पूरा गरेको सिलवालको आरोप छ । ‘सरकारले पूर्ण रूपमा स्वतन्त्र र न्यायिक छानबिन गरी दोषीमाथि कारबाही गर्नुपर्छ,’ सिलवालले भने । जेनजीमाथि आक्रमण र बेइज्जतको खतरा जेनजीको आन्दोलनले सत्ता परिवर्तन भइसकेको अवस्थामा राजनीतिक दलका कार्यकर्ताहरू र सामाजमा विभिन्न हिसाबले सामाजिक आर्थिक सत्तामा रहेकाहरूबाट भौतिक आक्रमण र सामाजिक बेइज्जतीको खतरा बढेको छ । २३ र २४ भदौको आन्दोलनलगत्तै कञ्चनपुरका नरेश धानुकलाई स्थानीय नेपाली कांग्रेसका कार्यकर्ताले नांगो बनाएर आन्दोलनबाट भएको क्षति र ध्वंशात्मक अवस्थाको दोषी करार गर्दै सामाजिक बेइज्जती गरेका कारण आत्महत्या गरे । सामाजिक सञ्जालमा तस्बिर तथा भिडियो सेयर भएपछि धेरैले त सामान फिर्ता गर्न पनि थालेका छन्, तर आन्दोलनको जोशमा वा अरूले गरेको देखेर लहैलहैमा त्यस्ता काम गर्ने धेरैलाई मनोवैज्ञानिक आघात पुग्ने साइक्याट्रिक डाक्टर अनन्त अधिकारी बताउँछन् । योजनाबद्ध रूपमा ठूलो डकैती गर्नेहरू, आन्दोलनमा अमानवीय तथा जघन्य प्रकृतिले प्रहरीलाई कुटीकुटी मार्नेहरू र आन्दोलनमा बल प्रयोग गरेर दमन गर्नेहरूमाथि छानबिन नहुने तर खेलौना, बियर, चामल वा भाँडाकुँडा बोकेर हिँड्ने आन्दोलनकारीमाथि खनिनु पुरानो सत्ताको शोषक चरित्र भएको जेनजी आन्दोलनलाई सामाजिक समर्थन जुटाइरहेकाहरू बताउँछन् । The post जेनजी आन्दोलनः कहिले पक्राउ पर्छन् युवाका ‘हत्यारा’ ? appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-17T23:19:20.625971Z",
  "id": "021bd9ed48c78f4ce789153bf3c846d08e604842273975819746295a0d37402e",
  "images": [
    "https://rajdhanidaily.com/wp-content/uploads/2025/09/main-pic-1.jpg"
  ],
  "lang": "ne",
  "published_at": "2025-09-17T23:08:48Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"777\" src=\"https://rajdhanidaily.com/wp-content/uploads/2025/09/main-pic-1.jpg\" style=\"float: left; margin: 0 15px 15px 0;\" width=\"1200\" />काठमाडौं । जेनजी युवाको आह्वानमा २३ र २४ भदौमा भएको विद्रोहपछि ‘सत्तापलट’ भयो । अन्तरिम सरकारले नयाँ जनादेशका लागि निर्वाचनको मिति घोषणा गरेको छ । सुशासन, भ्रष्टाचारमुक्त समाज, जवाफदेहिता र समानताका लागि भएको यस आन्दोलनले नेपाली इतिहासमा पारेको छाप एकातिर छ भने विध्वंश, तोडफोड र आगजनीका कारण व्यहोर्नुपर्ने बदनामी पनि उस्तै छ । आन्दोलनका क्रममा [&#8230;]</p>\n<p>The post <a href=\"https://rajdhanidaily.com/id/122018/\" rel=\"nofollow\">जेनजी आन्दोलनः कहिले पक्राउ पर्छन् युवाका ‘हत्यारा’ ?</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "जेनजी आन्दोलनः कहिले पक्राउ पर्छन् युवाका ‘हत्यारा’ ?",
  "url": "https://rajdhanidaily.com/id/122018/",
  "version": 1
}