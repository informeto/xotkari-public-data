{
  "byline": "डा. रघुनाथ अधिकारी",
  "canonical_hash": "02707ccf36c2a9901ec0ff588af1a4883499b464d656cc98e084903c93196525",
  "content_html": "<p><img alt=\"\" src=\"https://images.nagariknewscdn.com/authors/1757990558_Satta.jpg\" /></p><p>अहिले मलाई जेन-जी आन्दोलनको सन्दर्भमा हिन्दी भाषी भारतीय कवि गोपालदास निरजको कविताका केही पंक्ति सम्झना भइरहेको छ । कवि भन्छन्:<br />‘तन की हवस् मन को गुनाहगार बना देती है ।<br />बाग के बाग को बीमार बना देती है ।।<br />भूखे पेटों को देशभक्ति सिखाने वालो ।<br />भूख इन्सान को गद्दार बना देती है ।।’<br />अर्थात् शरीरको तीव्र चाहना वा तृष्णाले मनलाई दोषी बनाइ दिन्छ । पूरै बगैँचाका बगैँचा नै बिरामी बनाइदिन्छ, भोको पेट भएका मानिसलाई देशभक्ति सिकाउनेले सचेत हुनुपर्छ, भोकले मानिसलाई गद्दार बनाइदिन्छ ।</p><p>जेन-जी आन्दोलनका क्रममा सिंहदरबार लगायतका सम्पदा र सम्पत्तिको तोडफोड, आगजनी र लुटपाटमा किन केही मानिस खनिए ? किन उनीहरूमा विध्वंसात्मक मनोवृत्ति पलायो ? त्यस पछाडि पक्कै पनि राज्यसत्ता प्रतिको असन्तुष्टि मूल कारण हो । सामाजिक सञ्जालमाथिको प्रतिबन्ध त तत्कालीन सतहबाहिर देखिएको कारण बन्यो नै तत्कालीन सत्ताभन्दा बाहिर रहेका दलहरू पनि असन्तुष्ट थिए । अर्कातिर गणतान्त्रिक र धर्मनिरपेक्ष संविधान नरुचाउने पक्ष पनि अहिलेको सत्ता र सरकारसँग असन्तुष्ट थियो । अर्कोतिर पहिचानको आधारमा राज्यको पुनर्संरचना नभएको अवस्थाप्रति असन्तुष्ट जनमतका साथै क्षेत्रीय र जातीय रूपमा नेपालको राज्यसत्तामा आफ्नो निर्णायक उपस्थिति नभएका कारण असन्तुष्ट रहेको जमात पनि छँदै छ । </p><p>त्यतिमात्र होइन स्वयम सत्तारुढ दलकै तर संस्थापन पक्ष इतर भएर सरकार र राज्यसत्ताबाट हुने लाभबाट बञ्चित भएको मनोभाव राख्ने मानिस पनि अहिले असन्तुष्ट थिए । अझ काठमाडौं नगरपालिकाको कवाडी संकलनमा गरिएको नियमनबाट असन्तुष्ट मानिस, नगरपालिकाले धर भत्काइदिएका सुकुमबासी वा अव्यवस्थित बसोबासी तथा राज्यद्वारा घरबासबाट बेदखल भएका भएका मानिसहरू पनि त्यत्तिकै असन्तुष्टि थियो । अर्कातिर महानगर तथा नगरपालिकाहरूबाट विस्थापित फुटपाथमा पसल गर्ने व्यवसायीहरू, वैदेशिक रोजगारमा जान बाध्य परिवारका कतिपय परिवारका सदस्यहरू पनि राज्य सत्तासँग खुसी थिएनन् । चरम बेरोजगारीमा परेका युवाहरू भित्र त्यसैगरी विद्रोहको ज्वाला दन्किरहेको थियो ।</p><p>अर्कातिर सरकारले जनतालाई नबुझाइकन लागु गरेको स्मार्ट लाइसेन्स, राष्ट्रिय परिचयपत्र, र इम्बोस्ड नम्बर प्लेटले आम जनता खुसी थिएनन् । त्यसका साथै सरकारको हुकुमी र जनपक्षीय व्यवहार नभई ठाडो पेलेर जाने शैली उत्तिकै जिम्मेवार थियो । त्यसैगरी नेपाल भूराजनीतिक स्वार्थको तारो भइरहेको हुँदा कतिपय बाह्य शक्तिहरू पनि असन्तुष्ट थिए । साथै नेपालको राज्य सत्तालाई आफू अनुकूल बनाउन खोज्ने वा असलफल राष्ट्र बनाउँदै नेपालको अस्तित्व मेटाउन चाहने तत्व पनि खुसी हुने कुरा भएन ।</p><p>यही पृष्ठभूमिमा भएको जेन्जीको शान्तिपूर्ण प्रदर्शनमा प्रहरीको गोली लागेर दुई दर्जन बढी होनहार युवा माझ सडकमा ढलेपछि आगोमा घ्यु थपिएझैँ भयो । विद्रोहको विस्फोटसँगै आगजनी, तोडफोड र लुटपाट हुन गई देशको महत्त्वपूर्ण सार्वजनिक सम्पत्ति खरानीमा परिणत भयो । यस्तो तप्कामा शोषण र उत्पीडनको जाँतोमा पिल्सिएका पिँधका वर्गका मानिसको उल्लेख्य उपस्थिति थियो भनिन्छ । यसरी विद्रोहमा आउनेहरू जो हुन्, जे कारणबाट तोडफोड, आगजनी र लुटपाटमा उत्रिएका हुन् तिनीहरूको तत्कालीन मनस्थितिमा राष्ट्र प्रेमको भावना नभएको भने प्रस्ट छ । </p><p>‘धर्मको रक्षा गरियो भने धर्मले धार्मिकको रक्षा गर्छ’ भनेझैँ, ‘राष्ट्रको रक्षा गरियो भने राष्ट्रले हाम्रो रक्षा गर्छ’ भन्ने भावना नजगाइएका मानिस भने निश्चित हुन् तिनीहरू । हामी राज्यको सामाजिक सुरक्षाबाट लाभान्वित छौं भन्ने अनुभूतिका साथै राज्यप्रति जिम्मेवार छौं भन्ने भावना जागृत गराउन राज्यले नसकेका मानिस हुन् तिनीहरू ।</p><p>नेपालको संविधानको धारा ५० (३) मा उल्लेखित निर्देशक सिद्धान्तहरूमा तपसिल बमोजिमका कुरा उल्लेखित छन् :  ‘...प्राप्त उपलब्धिहरूको न्यायोचित वितरण गरी आर्थिक असमानताको अन्त्य गर्दै शोषणरहित समाजको निर्माण गर्न राष्ट्रिय अर्थतन्त्रलाई आत्मनिर्भर, स्वतन्त्र तथा उन्नतिशील बनाउँदै समाजवाद उन्मुख स्वतन्त्र र समृद्ध अर्थतन्त्रको विकास गर्ने राज्यको आर्थिक उद्देश्य हुनेछ ।’ यो आर्थिक उद्देश्य बमोजिम यो संविधान कार्यान्वयन भएको डेढ दशकमा पनि समाजवादतर्फको यात्रा जहाँको तहीँछ । के हाम्रा दलले संविधानमा उल्लेख भएबमोजिम राज्यको आर्थिक उद्देश्य पूरा गर्न समाजवादबारे टाउको दुखाए त ? बरु त्यस विपरीत चरम व्यक्तिवाद मनोविज्ञानका साथ भ्रष्टाचारतन्त्रको विकास गरेका छन् ।</p><p>दुनियाँमा थुप्रै मोडलका समाजवाद कार्यान्वयन भएको देखिन्छ । जसमा व्यक्तिगत स्वतन्त्रता र सामाजिक सुरक्षाको राम्रो सन्तुलनका साथै कार्यान्वयन गरिएको समाजवादको एउटा मोडल स्केन्डेभियन समाजवाद हो । प्रजातान्त्रिक समाजवादको आदर्श बोकेको नेपाली कांग्रेस र समाजवादको अदर्श बोकेका नेकपा एमाले लगायतका साम्यवादी दलहरूको सैद्धान्तिक गन्तव्य समाजवाद भइरहेको सन्दर्भ र संविधानमै समाजवाद उन्मुख अर्थव्यवस्था भनिएको सन्दर्भमा हेर्दा समाजवादतर्फ मुलुकको अग्रगतिका निम्ति कुनै पनि ठोस प्रयास नगरेको प्रस्टै छ ।</p><p>अझ अहिले विश्वका थुप्रै पुँजीवादी अर्थतन्त्र भएका देशहरूले पनि बाल्यकाल, वृद्धावस्था शिक्षा, स्वास्थ्य र चरम गरिबी जस्ता पक्षहरूलाई राज्यद्वारा सम्बोधन गर्दै समाजवादका विशेषताहरू लागु गरेका छन् । उत्तरी तथा पूर्वी युरोपका पुँजीवादी अर्थतन्त्र भएका थुप्रै मुलुकहरूमा पनि यी समाजवादी विशेषता लानुभएका देखिन्छन् । विडम्बना मान्नुपर्छ नेपालमा केवल शिक्षा र स्वास्थ्यलाई मात्र राज्य मातहत ल्याउने हो भने हाम्रै पालामा समाजवादको आधारशीला तयार हुन्छ । यसो गरेमा छोराछोरीको अध्ययन र आफ्नो स्वास्थ्योपचारका लागि जोहो गर्नुपर्छ भन्ने मनोभावबाट हुने भ्रष्टाचारमा करिब ७० प्रतिशत कमी हुन सक्छ ।</p><p>हाम्रा मुख्य दलहरू शिक्षा र स्वास्थ्यको मूल स्वरूपलाई व्यापार र मुनाफाको क्षेत्र बनाउन उद्यत छन् । जसको लाक्षणिक उदाहरण हो– एक जना उच्च तहका नेता पत्नीद्वारा सञ्चालित भनेर जेन-जी आन्दोलनको आक्रमणको निसानामा परेको राजधानीको एउटा विद्यालय । अहिले पनि हाम्रा पुराना प्रमुख दल र नयाँ उदाउँदा दलले कम्तीमा पनि शिक्षा र स्वास्थ्यलाई पूर्णरूपमा राज्य मातहत ल्याउन अध्ययन कार्यदल बनाएर त्यसको सुझाव बमोजिम कुन मोडलमा र कति वर्ष भित्रमा शिक्षा र स्वास्थ्यलाई पूर्णरूपमा राज्य मातहत ल्याउन सकिने हो ? त्यसको कार्ययोजना वा रोडम्याप तयार हुने थियो । के दलहरू यसो गर्न चाहन्छन्? <br /><br />यसरी अहिलेको जेन-जी विद्रोहसँगै देशैभरिका आगजनी, तोडफोड र लुटपाटका घटनामा ओर्लिएकाहरू जो हुन्, जे हुन्, जस्ता हुन्, उनीहरूको मन मस्तिष्कमा हामीले राष्ट्रको बिजांकुरण गराउन सकिएनछ । ‘राष्ट्रो रक्षति रक्षित:’ अर्थात् राष्ट्रको रक्षा गर्नेलाई राष्ट्रले रक्षा गर्छ’ भन्ने कुरा सिकाउन सकिएनछ । राष्ट्रप्रतिको अपनत्वको भाव जगाउन सकिएनछ । उसलाई अहिले राष्ट्र हाम्रो सामूहिक पहिचान र संस्कृति हो अनि राज्य चाहिँ राष्ट्रको समष्टिमा हाम्रा कर्तव्य र अधिकारसहितको सहअस्तित्वको प्रबन्ध वा व्यवस्था भएको राजनीतिक संरचना हो यसको सम्पत्ति र सम्पदाको रक्षा गर्नुपर्छ भन्ने कुरा बुझाउन सकिएनछ ।</p><p>यसले के देखाएको छ भने हामीले खासमा सामाजिक सुरक्षा प्रबन्धभित्र सम्पूर्ण नागरिकलाई जहिलेसम्म समेट्न सक्दैनौँ त्यो बेलासम्म राज्य असुरक्षित रहन्छ । अंग्रेजीको एउटा उखान छ– अ हंग्री म्यान इज एन एंग्री म्यान ।  अर्थात् भोकाएको मानिस रिसाएको हुन्छ । त्यसैगरी कवि गोपालदासका अभिव्यक्तिमा भोकले मानिसलाई गद्दार बनाउँछ । तसर्थ सशक्त सामाजिक सुरक्षा भएको प्रणालीमा नगए खरानीभित्र छोपिएर रहेको झिल्काहरू विद्रोहको आँधिहुरी पर्खिएर बसिरहेका छन् ।</p><p>यसका साथै हाम्रो पाठ्यक्रममा ‘नेपाल विद्या’, ‘नेपाल परिचय’, ‘आचारिक शिक्षा’ वा ‘नैतिक शिक्षा’ जस्ता विषयहरू समावेश गरी सम्पूर्ण नागरिकमा राष्ट्रप्रेमको मनोविज्ञान निर्माणमा जोड दिनुपर्ने देखियो ।<br />(अधिकारी मानवशास्त्र र समाजशास्त्र विषयका उपप्राध्यापक हुन् ।)</p>",
  "content_text": "अहिले मलाई जेन-जी आन्दोलनको सन्दर्भमा हिन्दी भाषी भारतीय कवि गोपालदास निरजको कविताका केही पंक्ति सम्झना भइरहेको छ । कवि भन्छन्: ‘तन की हवस् मन को गुनाहगार बना देती है । बाग के बाग को बीमार बना देती है ।। भूखे पेटों को देशभक्ति सिखाने वालो । भूख इन्सान को गद्दार बना देती है ।।’ अर्थात् शरीरको तीव्र चाहना वा तृष्णाले मनलाई दोषी बनाइ दिन्छ । पूरै बगैँचाका बगैँचा नै बिरामी बनाइदिन्छ, भोको पेट भएका मानिसलाई देशभक्ति सिकाउनेले सचेत हुनुपर्छ, भोकले मानिसलाई गद्दार बनाइदिन्छ । जेन-जी आन्दोलनका क्रममा सिंहदरबार लगायतका सम्पदा र सम्पत्तिको तोडफोड, आगजनी र लुटपाटमा किन केही मानिस खनिए ? किन उनीहरूमा विध्वंसात्मक मनोवृत्ति पलायो ? त्यस पछाडि पक्कै पनि राज्यसत्ता प्रतिको असन्तुष्टि मूल कारण हो । सामाजिक सञ्जालमाथिको प्रतिबन्ध त तत्कालीन सतहबाहिर देखिएको कारण बन्यो नै तत्कालीन सत्ताभन्दा बाहिर रहेका दलहरू पनि असन्तुष्ट थिए । अर्कातिर गणतान्त्रिक र धर्मनिरपेक्ष संविधान नरुचाउने पक्ष पनि अहिलेको सत्ता र सरकारसँग असन्तुष्ट थियो । अर्कोतिर पहिचानको आधारमा राज्यको पुनर्संरचना नभएको अवस्थाप्रति असन्तुष्ट जनमतका साथै क्षेत्रीय र जातीय रूपमा नेपालको राज्यसत्तामा आफ्नो निर्णायक उपस्थिति नभएका कारण असन्तुष्ट रहेको जमात पनि छँदै छ । त्यतिमात्र होइन स्वयम सत्तारुढ दलकै तर संस्थापन पक्ष इतर भएर सरकार र राज्यसत्ताबाट हुने लाभबाट बञ्चित भएको मनोभाव राख्ने मानिस पनि अहिले असन्तुष्ट थिए । अझ काठमाडौं नगरपालिकाको कवाडी संकलनमा गरिएको नियमनबाट असन्तुष्ट मानिस, नगरपालिकाले धर भत्काइदिएका सुकुमबासी वा अव्यवस्थित बसोबासी तथा राज्यद्वारा घरबासबाट बेदखल भएका भएका मानिसहरू पनि त्यत्तिकै असन्तुष्टि थियो । अर्कातिर महानगर तथा नगरपालिकाहरूबाट विस्थापित फुटपाथमा पसल गर्ने व्यवसायीहरू, वैदेशिक रोजगारमा जान बाध्य परिवारका कतिपय परिवारका सदस्यहरू पनि राज्य सत्तासँग खुसी थिएनन् । चरम बेरोजगारीमा परेका युवाहरू भित्र त्यसैगरी विद्रोहको ज्वाला दन्किरहेको थियो । अर्कातिर सरकारले जनतालाई नबुझाइकन लागु गरेको स्मार्ट लाइसेन्स, राष्ट्रिय परिचयपत्र, र इम्बोस्ड नम्बर प्लेटले आम जनता खुसी थिएनन् । त्यसका साथै सरकारको हुकुमी र जनपक्षीय व्यवहार नभई ठाडो पेलेर जाने शैली उत्तिकै जिम्मेवार थियो । त्यसैगरी नेपाल भूराजनीतिक स्वार्थको तारो भइरहेको हुँदा कतिपय बाह्य शक्तिहरू पनि असन्तुष्ट थिए । साथै नेपालको राज्य सत्तालाई आफू अनुकूल बनाउन खोज्ने वा असलफल राष्ट्र बनाउँदै नेपालको अस्तित्व मेटाउन चाहने तत्व पनि खुसी हुने कुरा भएन । यही पृष्ठभूमिमा भएको जेन्जीको शान्तिपूर्ण प्रदर्शनमा प्रहरीको गोली लागेर दुई दर्जन बढी होनहार युवा माझ सडकमा ढलेपछि आगोमा घ्यु थपिएझैँ भयो । विद्रोहको विस्फोटसँगै आगजनी, तोडफोड र लुटपाट हुन गई देशको महत्त्वपूर्ण सार्वजनिक सम्पत्ति खरानीमा परिणत भयो । यस्तो तप्कामा शोषण र उत्पीडनको जाँतोमा पिल्सिएका पिँधका वर्गका मानिसको उल्लेख्य उपस्थिति थियो भनिन्छ । यसरी विद्रोहमा आउनेहरू जो हुन्, जे कारणबाट तोडफोड, आगजनी र लुटपाटमा उत्रिएका हुन् तिनीहरूको तत्कालीन मनस्थितिमा राष्ट्र प्रेमको भावना नभएको भने प्रस्ट छ । ‘धर्मको रक्षा गरियो भने धर्मले धार्मिकको रक्षा गर्छ’ भनेझैँ, ‘राष्ट्रको रक्षा गरियो भने राष्ट्रले हाम्रो रक्षा गर्छ’ भन्ने भावना नजगाइएका मानिस भने निश्चित हुन् तिनीहरू । हामी राज्यको सामाजिक सुरक्षाबाट लाभान्वित छौं भन्ने अनुभूतिका साथै राज्यप्रति जिम्मेवार छौं भन्ने भावना जागृत गराउन राज्यले नसकेका मानिस हुन् तिनीहरू । नेपालको संविधानको धारा ५० (३) मा उल्लेखित निर्देशक सिद्धान्तहरूमा तपसिल बमोजिमका कुरा उल्लेखित छन् : ‘...प्राप्त उपलब्धिहरूको न्यायोचित वितरण गरी आर्थिक असमानताको अन्त्य गर्दै शोषणरहित समाजको निर्माण गर्न राष्ट्रिय अर्थतन्त्रलाई आत्मनिर्भर, स्वतन्त्र तथा उन्नतिशील बनाउँदै समाजवाद उन्मुख स्वतन्त्र र समृद्ध अर्थतन्त्रको विकास गर्ने राज्यको आर्थिक उद्देश्य हुनेछ ।’ यो आर्थिक उद्देश्य बमोजिम यो संविधान कार्यान्वयन भएको डेढ दशकमा पनि समाजवादतर्फको यात्रा जहाँको तहीँछ । के हाम्रा दलले संविधानमा उल्लेख भएबमोजिम राज्यको आर्थिक उद्देश्य पूरा गर्न समाजवादबारे टाउको दुखाए त ? बरु त्यस विपरीत चरम व्यक्तिवाद मनोविज्ञानका साथ भ्रष्टाचारतन्त्रको विकास गरेका छन् । दुनियाँमा थुप्रै मोडलका समाजवाद कार्यान्वयन भएको देखिन्छ । जसमा व्यक्तिगत स्वतन्त्रता र सामाजिक सुरक्षाको राम्रो सन्तुलनका साथै कार्यान्वयन गरिएको समाजवादको एउटा मोडल स्केन्डेभियन समाजवाद हो । प्रजातान्त्रिक समाजवादको आदर्श बोकेको नेपाली कांग्रेस र समाजवादको अदर्श बोकेका नेकपा एमाले लगायतका साम्यवादी दलहरूको सैद्धान्तिक गन्तव्य समाजवाद भइरहेको सन्दर्भ र संविधानमै समाजवाद उन्मुख अर्थव्यवस्था भनिएको सन्दर्भमा हेर्दा समाजवादतर्फ मुलुकको अग्रगतिका निम्ति कुनै पनि ठोस प्रयास नगरेको प्रस्टै छ । अझ अहिले विश्वका थुप्रै पुँजीवादी अर्थतन्त्र भएका देशहरूले पनि बाल्यकाल, वृद्धावस्था शिक्षा, स्वास्थ्य र चरम गरिबी जस्ता पक्षहरूलाई राज्यद्वारा सम्बोधन गर्दै समाजवादका विशेषताहरू लागु गरेका छन् । उत्तरी तथा पूर्वी युरोपका पुँजीवादी अर्थतन्त्र भएका थुप्रै मुलुकहरूमा पनि यी समाजवादी विशेषता लानुभएका देखिन्छन् । विडम्बना मान्नुपर्छ नेपालमा केवल शिक्षा र स्वास्थ्यलाई मात्र राज्य मातहत ल्याउने हो भने हाम्रै पालामा समाजवादको आधारशीला तयार हुन्छ । यसो गरेमा छोराछोरीको अध्ययन र आफ्नो स्वास्थ्योपचारका लागि जोहो गर्नुपर्छ भन्ने मनोभावबाट हुने भ्रष्टाचारमा करिब ७० प्रतिशत कमी हुन सक्छ । हाम्रा मुख्य दलहरू शिक्षा र स्वास्थ्यको मूल स्वरूपलाई व्यापार र मुनाफाको क्षेत्र बनाउन उद्यत छन् । जसको लाक्षणिक उदाहरण हो– एक जना उच्च तहका नेता पत्नीद्वारा सञ्चालित भनेर जेन-जी आन्दोलनको आक्रमणको निसानामा परेको राजधानीको एउटा विद्यालय । अहिले पनि हाम्रा पुराना प्रमुख दल र नयाँ उदाउँदा दलले कम्तीमा पनि शिक्षा र स्वास्थ्यलाई पूर्णरूपमा राज्य मातहत ल्याउन अध्ययन कार्यदल बनाएर त्यसको सुझाव बमोजिम कुन मोडलमा र कति वर्ष भित्रमा शिक्षा र स्वास्थ्यलाई पूर्णरूपमा राज्य मातहत ल्याउन सकिने हो ? त्यसको कार्ययोजना वा रोडम्याप तयार हुने थियो । के दलहरू यसो गर्न चाहन्छन्? यसरी अहिलेको जेन-जी विद्रोहसँगै देशैभरिका आगजनी, तोडफोड र लुटपाटका घटनामा ओर्लिएकाहरू जो हुन्, जे हुन्, जस्ता हुन्, उनीहरूको मन मस्तिष्कमा हामीले राष्ट्रको बिजांकुरण गराउन सकिएनछ । ‘राष्ट्रो रक्षति रक्षित:’ अर्थात् राष्ट्रको रक्षा गर्नेलाई राष्ट्रले रक्षा गर्छ’ भन्ने कुरा सिकाउन सकिएनछ । राष्ट्रप्रतिको अपनत्वको भाव जगाउन सकिएनछ । उसलाई अहिले राष्ट्र हाम्रो सामूहिक पहिचान र संस्कृति हो अनि राज्य चाहिँ राष्ट्रको समष्टिमा हाम्रा कर्तव्य र अधिकारसहितको सहअस्तित्वको प्रबन्ध वा व्यवस्था भएको राजनीतिक संरचना हो यसको सम्पत्ति र सम्पदाको रक्षा गर्नुपर्छ भन्ने कुरा बुझाउन सकिएनछ । यसले के देखाएको छ भने हामीले खासमा सामाजिक सुरक्षा प्रबन्धभित्र सम्पूर्ण नागरिकलाई जहिलेसम्म समेट्न सक्दैनौँ त्यो बेलासम्म राज्य असुरक्षित रहन्छ । अंग्रेजीको एउटा उखान छ– अ हंग्री म्यान इज एन एंग्री म्यान । अर्थात् भोकाएको मानिस रिसाएको हुन्छ । त्यसैगरी कवि गोपालदासका अभिव्यक्तिमा भोकले मानिसलाई गद्दार बनाउँछ । तसर्थ सशक्त सामाजिक सुरक्षा भएको प्रणालीमा नगए खरानीभित्र छोपिएर रहेको झिल्काहरू विद्रोहको आँधिहुरी पर्खिएर बसिरहेका छन् । यसका साथै हाम्रो पाठ्यक्रममा ‘नेपाल विद्या’, ‘नेपाल परिचय’, ‘आचारिक शिक्षा’ वा ‘नैतिक शिक्षा’ जस्ता विषयहरू समावेश गरी सम्पूर्ण नागरिकमा राष्ट्रप्रेमको मनोविज्ञान निर्माणमा जोड दिनुपर्ने देखियो । (अधिकारी मानवशास्त्र र समाजशास्त्र विषयका उपप्राध्यापक हुन् ।)",
  "fetched_at": "2025-09-16T02:46:28.598406Z",
  "id": "2c3c96fb3ca08aee51dc53410f3463cdac4ff79f849c26a3a40d4c2a72a572de",
  "images": [
    "https://images.nagariknewscdn.com/authors/1757990558_Satta.jpg"
  ],
  "lang": "ne",
  "published_at": "2025-09-16T02:42:55Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "त्यतिमात्र होइन स्वयम सत्तारुढ दलकै तर संस्थापन पक्ष इतर भएर सरकार र राज्यसत्ताबाट हुने लाभबाट बञ्चित भएको मनोभाव राख्ने मानिस पनि अहिले असन्तुष्ट थिए ।...",
  "tags": null,
  "title": "जेन-जी विद्रोह र सामाजिक सुरक्षा",
  "url": "https://nagariknews.nagariknetwork.com/opinion/the-gen-g-rebellion-and-social-security-28-25.html",
  "version": 1
}