{
  "byline": "नेपाल जापान",
  "canonical_hash": "6c7df6ec0d8621a382f672d803c2ade2b2d3d054cc1863d3b9fc637e443b0dae",
  "content_html": "<p style=\"text-align: justify;\">पूर्व उपप्रधान मन्त्री तथा नेपाली कांग्रेसका नेता प्रकाशमान सिंह आफ्ना पिता तथा सर्वोच्च नेता गणेशमान सिंहको २८औँ पुण्यतिथिमा आयोजित स्मृतिसभामा उपस्थित हुनुभयो ।</p>\n<p style=\"text-align: justify;\">भदौ २४ गते जेनजी आन्दोलनका क्रममा क्षेत्रपाटप्स्थित उहाँको घर पूर्णरुपमा ध्वस्त पारिएको थियो । आज असोज २ गते गणेशमान सिंहको पुण्यतिथिमा उहाँ सार्वजनिक समारोहमा उपस्थित हुनुभएको हो ।</p>\n<p style=\"text-align: justify;\">समारोहलाई सम्बोधन गर्द सिंहले ‘जेनजी’ आन्दोलनको आडमा राजनीतिक दलले ल्याएका उपलब्धि केही होइनन् भन्ने भाष्य सिर्जना गर्ने दुष्प्रयास भइरहेको बताउनुभएको छ ।</p>\n<p style=\"text-align: justify;\">उहाँले भन्नुभयो, “विराटनगरमा कोइराला निवास जल्ने, काठमाडौंमा चाक्सीबारी जल्ने, कृष्णप्रसाद भट्टराईजीको आश्रम जल्ने, यसले के देखाएको छ भने जेनजीको आन्दोलनको कभरअपमा यहाँ दल र दलले गरेको कन्ट्रिब्युसन केही होइन भनेर मेट्नको लागि दुष्प्रयास गरिरहेको छ । यसमा राम्रोसँग छानबिन गरेर यो अन डेमोक्रेटिक प्रोसेसहरू जसले यहाँ खेल्न प्रयास गरिरहेका छन्, त्यसमा सरकार अलर्ट हुनुपर्छ ।”</p>\n<p style=\"text-align: justify;\">न्युज एजेन्सी नेपालका अनुसार सिंहले प्राप्त अधिकार सुरक्षित राख्दै त्यसलाई संस्थागत गरेर आमनेपाली जनताको चाहनाअनुसार काम गर्नुपर्ने जिम्मेवारी रहेको उनले उल्लेख गर्नुभयो ।</p>\n<p style=\"text-align: justify;\">जेनजीको प्रदर्शनको आडमा कोइराला निवास, कृष्णप्रसाद भट्टराईको आश्रम, सिंहदरबार, संसद् भवनलगायत सरकारी सम्पत्तिमा आगजनी गरिएको भन्दै यसको निष्पक्ष छानबिन हुनुपर्ने माग गर्नुभयो ।</p>\n<p style=\"text-align: justify;\">त्यस क्रममा उहाँले लोकतन्त्रमाथि खेल्ने काम नगर्न चेतावनी दिंदै यसमा सरकार र राजनीतिक दल सतर्क हुनुपर्नेमा उनले जोड दिनुभयो ।</p>\n<p style=\"text-align: justify;\">नेता सिंहले लोकतन्त्रात्मक पद्धतिमा जनताले चित्त नबुझाएका विषय सुधार गरेर राजनीतिक दल अघि बढ्नुपर्ने बताउँदै जनतालाई केन्द्रविन्दुमा राखेर अघि बढ्नुपर्ने सन्देश हालको आन्दोलनले दिएको टिप्पणी गर्नुभयो ।</p>",
  "content_text": "पूर्व उपप्रधान मन्त्री तथा नेपाली कांग्रेसका नेता प्रकाशमान सिंह आफ्ना पिता तथा सर्वोच्च नेता गणेशमान सिंहको २८औँ पुण्यतिथिमा आयोजित स्मृतिसभामा उपस्थित हुनुभयो । भदौ २४ गते जेनजी आन्दोलनका क्रममा क्षेत्रपाटप्स्थित उहाँको घर पूर्णरुपमा ध्वस्त पारिएको थियो । आज असोज २ गते गणेशमान सिंहको पुण्यतिथिमा उहाँ सार्वजनिक समारोहमा उपस्थित हुनुभएको हो । समारोहलाई सम्बोधन गर्द सिंहले ‘जेनजी’ आन्दोलनको आडमा राजनीतिक दलले ल्याएका उपलब्धि केही होइनन् भन्ने भाष्य सिर्जना गर्ने दुष्प्रयास भइरहेको बताउनुभएको छ । उहाँले भन्नुभयो, “विराटनगरमा कोइराला निवास जल्ने, काठमाडौंमा चाक्सीबारी जल्ने, कृष्णप्रसाद भट्टराईजीको आश्रम जल्ने, यसले के देखाएको छ भने जेनजीको आन्दोलनको कभरअपमा यहाँ दल र दलले गरेको कन्ट्रिब्युसन केही होइन भनेर मेट्नको लागि दुष्प्रयास गरिरहेको छ । यसमा राम्रोसँग छानबिन गरेर यो अन डेमोक्रेटिक प्रोसेसहरू जसले यहाँ खेल्न प्रयास गरिरहेका छन्, त्यसमा सरकार अलर्ट हुनुपर्छ ।” न्युज एजेन्सी नेपालका अनुसार सिंहले प्राप्त अधिकार सुरक्षित राख्दै त्यसलाई संस्थागत गरेर आमनेपाली जनताको चाहनाअनुसार काम गर्नुपर्ने जिम्मेवारी रहेको उनले उल्लेख गर्नुभयो । जेनजीको प्रदर्शनको आडमा कोइराला निवास, कृष्णप्रसाद भट्टराईको आश्रम, सिंहदरबार, संसद् भवनलगायत सरकारी सम्पत्तिमा आगजनी गरिएको भन्दै यसको निष्पक्ष छानबिन हुनुपर्ने माग गर्नुभयो । त्यस क्रममा उहाँले लोकतन्त्रमाथि खेल्ने काम नगर्न चेतावनी दिंदै यसमा सरकार र राजनीतिक दल सतर्क हुनुपर्नेमा उनले जोड दिनुभयो । नेता सिंहले लोकतन्त्रात्मक पद्धतिमा जनताले चित्त नबुझाएका विषय सुधार गरेर राजनीतिक दल अघि बढ्नुपर्ने बताउँदै जनतालाई केन्द्रविन्दुमा राखेर अघि बढ्नुपर्ने सन्देश हालको आन्दोलनले दिएको टिप्पणी गर्नुभयो ।",
  "fetched_at": "2025-09-18T05:40:47.245846Z",
  "id": "46d73f7fb76a4f54ea70d9072e8a73f1734379d8d49146d72ed1ed06e361b0f3",
  "images": [],
  "lang": "ne",
  "published_at": "2025-09-18T05:24:48Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "पूर्व उपप्रधान मन्त्री तथा नेपाली कांग्रेसका नेता प्रकाशमान सिंह आफ्ना पिता तथा सर्वोच्च नेता गणेशमान सिंहको २८औँ पुण्यतिथिमा आयोजित स्मृतिसभामा उपस्थित हुनुभयो । भदौ २४ गते जेनजी आन्दोलनका क्रममा क्षेत्रपाटप्स्थित उहाँको घर पूर्णरुपमा ध्वस्त पारिएको थियो । आज असोज २ गते गणेशमान सिंहको पुण्यतिथिमा उहाँ सार्वजनिक समारोहमा उपस्थित हुनुभएको हो । समारोहलाई सम्बोधन गर्द सिंहले &#8230;",
  "tags": null,
  "title": "दलले ल्याएको परिवर्तन केही होइन भन्ने दुष्प्रयास भैरहेछ : प्रकाशमान सिंह",
  "url": "https://www.nepaljapan.com/09/18/681392/",
  "version": 1
}