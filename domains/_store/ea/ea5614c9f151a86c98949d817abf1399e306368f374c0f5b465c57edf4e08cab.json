{
  "byline": "न्युज अफ नेपाल",
  "canonical_hash": "ef0f8aad257c2bfe59e3e2f24202341f54b1cedb395bd74036ea54297a2b0ac8",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/ken-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>लन्डन, (एजेन्सी)</strong></p>\n\n\n\n<p>हेरी केनको शानदार प्रदर्शनको मब्द्दतले बायर्न म्युनिखले बुन्डेसलिगामा शनिबार हाँफेनहाइममाथि ४–१ को सशक्त जित दर्ता गरेको छ ।<br />इंग्ल्यान्डका कप्तान केनले सिजनको दोस्रो ह्याट्रिक पूरा गर्दै टोलीलाई लगातार जितको लयमा राख्न महत्वपूर्ण भूमिका खेले । ३२ वर्षीय केनले पहिलो हाफको अन्त्यतिर (४४ औं मिनेटमा) गोल गर्दै खाता खोलेका थिए ।</p>\n\n\n\n<p>यसपछि दोस्रो हाफमा पेनाल्टीमा दुई गोल गर्दै केनले ह्याट्रिक पूरा गरे । उनले खेलको ४८ औँ र ७७ औं मिनेटमा पेनाल्टीमार्फत् दुई गोल थपेका थिए ।<br />यो केनको बुन्डेसलिगा करियरको नवौं ह्याट्रिक हो भने यस सिजनको दोस्रो ह्याट्रिक हो । यस सिजनमा उनले ७ खेलमा १३ गोल गरिसकेका छन् ।<br />खेलको ८२औँ मिनेटमा हाँफेनहाइमका भ्लादिमिर कौफलले फ्रि–किकमार्फत सान्त्वना गोल फर्काए । यो चेक खेलाडी भ्लादिमिरको सो क्लबका लागि पहिलो गोल थियो ।</p>\n\n\n\n<p>इन्ज्युरी समयको नवौं मिनेटमा सर्ज ग्नाब्रीले चौथो गोल गर्दै बायर्नको जित सुनिश्चित गरे । यस जितसँगै बायर्न म्युनिखले सिजनको शतप्रतिशत सुरुआत कायम राख्न सफल भएको छ ।</p>",
  "content_text": "लन्डन, (एजेन्सी) हेरी केनको शानदार प्रदर्शनको मब्द्दतले बायर्न म्युनिखले बुन्डेसलिगामा शनिबार हाँफेनहाइममाथि ४–१ को सशक्त जित दर्ता गरेको छ । इंग्ल्यान्डका कप्तान केनले सिजनको दोस्रो ह्याट्रिक पूरा गर्दै टोलीलाई लगातार जितको लयमा राख्न महत्वपूर्ण भूमिका खेले । ३२ वर्षीय केनले पहिलो हाफको अन्त्यतिर (४४ औं मिनेटमा) गोल गर्दै खाता खोलेका थिए । यसपछि दोस्रो हाफमा पेनाल्टीमा दुई गोल गर्दै केनले ह्याट्रिक पूरा गरे । उनले खेलको ४८ औँ र ७७ औं मिनेटमा पेनाल्टीमार्फत् दुई गोल थपेका थिए । यो केनको बुन्डेसलिगा करियरको नवौं ह्याट्रिक हो भने यस सिजनको दोस्रो ह्याट्रिक हो । यस सिजनमा उनले ७ खेलमा १३ गोल गरिसकेका छन् । खेलको ८२औँ मिनेटमा हाँफेनहाइमका भ्लादिमिर कौफलले फ्रि–किकमार्फत सान्त्वना गोल फर्काए । यो चेक खेलाडी भ्लादिमिरको सो क्लबका लागि पहिलो गोल थियो । इन्ज्युरी समयको नवौं मिनेटमा सर्ज ग्नाब्रीले चौथो गोल गर्दै बायर्नको जित सुनिश्चित गरे । यस जितसँगै बायर्न म्युनिखले सिजनको शतप्रतिशत सुरुआत कायम राख्न सफल भएको छ ।",
  "fetched_at": "2025-09-22T03:10:24.048053Z",
  "id": "ea5614c9f151a86c98949d817abf1399e306368f374c0f5b465c57edf4e08cab",
  "images": [
    "https://newsofnepal.com/wp-content/uploads/2025/09/ken-150x150.jpg"
  ],
  "lang": "ne",
  "published_at": "2025-09-22T01:53:14Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/ken-150x150.jpg\" style=\"display: block; margin-bottom: 5px; clear: both;\" width=\"150\" />लन्डन, (एजेन्सी) हेरी केनको शानदार प्रदर्शनको मब्द्दतले बायर्न म्युनिखले बुन्डेसलिगामा शनिबार हाँफेनहाइममाथि ४–१ को सशक्त जित दर्ता गरेको छ ।इंग्ल्यान्डका कप्तान केनले सिजनको दोस्रो ह्याट्रिक पूरा गर्दै टोलीलाई लगातार जितको लयमा राख्न महत्वपूर्ण भूमिका खेले । ३२ वर्षीय केनले पहिलो हाफको अन्त्यतिर (४४ औं मिनेटमा) गोल गर्दै खाता खोलेका थिए । यसपछि दोस्रो हाफमा पेनाल्टीमा [&#8230;]",
  "tags": null,
  "title": "बायर्नको जितमा केनको ह्याट्रिक",
  "url": "https://newsofnepal.com/2025/09/22/732568/",
  "version": 1
}