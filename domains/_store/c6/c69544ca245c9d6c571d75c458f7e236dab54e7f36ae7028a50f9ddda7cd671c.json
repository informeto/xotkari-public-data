{
  "byline": "नागरिक",
  "canonical_hash": "3f2ec96aaf4b6717cdb96ce80e2a82976acc249c35675bd5b4b256be6453c230",
  "content_html": "<p><img alt=\"\" src=\"https://images.nagariknewscdn.com/2025/third-party/1742565847_DP%20aryal.jpg\" /></p><p>राष्ट्रिय स्वतन्त्र पार्टी (रास्वपा)ले आगामी फागुन २१ गते हुने निर्वाचनमा रचनात्मक सहयोग गर्न विघठित प्रतिनिधि सभाका तत्कालिन दललाई आग्रह गरेको छ ।  </p><p>अन्तरिम सरकार गठनसँगै राजनीतिक संक्रमणको दिशातर्फ धकेलिएकाले यसलाई निकास दिने चुनौतीपूर्ण अवस्थामा मुलक पुगेको उल्लेख गर्दै रास्वपाले यसका लागि सबै दल निर्वाचनमा आउन आवश्यक रहेको बताएको हो ।  </p><p>रास्वपाका कार्यवाहक सभापति डीपी अर्यालले सोमबार एउटा भिडियो सन्देश जारी गर्दै लोकतन्त्रमा दलीय भूमिका सधैं सर्वपरी हुने बताए । विषम परिस्थितिमा गठन भएको अन्तरिम सरकारले गराउने निर्वाचनले भदौं २३ र २४ गतेको जेनजी आन्दोलनले उठाएको परिवर्तनलाई संस्थागत गर्ने दाबी गर्दै अर्यालले जेनजी विद्रोहको म्यान्डेड र जनचाहाना पनि सम्बोधन गर्ने विश्वास व्यक्त गरेका छन् ।  </p><p>उनले भनेका छन्, 'विशेष परिस्थितिमा हुन लागेको निर्वाचनलाई सफल बनाउने गरी रचनात्मक सहयोग गरिदिन सम्पूर्ण राजनीतिक दल र सरोकारवाला सबैमा अपिल गर्दछौं । घोषित मितिमा निष्पक्ष र भयरहित वातावरणमा निर्वाचन सम्पन्न गर्नु सबैको साझा जिम्मेवारी हो ।'  </p><p>कार्यवाहक सभापति अर्यालले स्थानीय तहसँग आवश्यक समन्वय गर्दै आगजनी र तोडफोडबाट ध्वस्त भएका सार्वजनिक र साझा सम्पत्तिको पुनर्निर्माणमा जुट्न रास्वपाका सबै सदस्यहरुलाई आग्रह पनि गरेका छन् ।  </p><p>आफूलाई प्रमाणित गर्न रास्वपाले आगामी निर्वाचनमा राम्रो मत ल्याउन आवश्यक रहेको उल्लेख गर्दै उनले तयारीमा जुट्न सबै कार्यकर्तालाई अपिल गरेका छन् । </p>",
  "content_text": "राष्ट्रिय स्वतन्त्र पार्टी (रास्वपा)ले आगामी फागुन २१ गते हुने निर्वाचनमा रचनात्मक सहयोग गर्न विघठित प्रतिनिधि सभाका तत्कालिन दललाई आग्रह गरेको छ । अन्तरिम सरकार गठनसँगै राजनीतिक संक्रमणको दिशातर्फ धकेलिएकाले यसलाई निकास दिने चुनौतीपूर्ण अवस्थामा मुलक पुगेको उल्लेख गर्दै रास्वपाले यसका लागि सबै दल निर्वाचनमा आउन आवश्यक रहेको बताएको हो । रास्वपाका कार्यवाहक सभापति डीपी अर्यालले सोमबार एउटा भिडियो सन्देश जारी गर्दै लोकतन्त्रमा दलीय भूमिका सधैं सर्वपरी हुने बताए । विषम परिस्थितिमा गठन भएको अन्तरिम सरकारले गराउने निर्वाचनले भदौं २३ र २४ गतेको जेनजी आन्दोलनले उठाएको परिवर्तनलाई संस्थागत गर्ने दाबी गर्दै अर्यालले जेनजी विद्रोहको म्यान्डेड र जनचाहाना पनि सम्बोधन गर्ने विश्वास व्यक्त गरेका छन् । उनले भनेका छन्, 'विशेष परिस्थितिमा हुन लागेको निर्वाचनलाई सफल बनाउने गरी रचनात्मक सहयोग गरिदिन सम्पूर्ण राजनीतिक दल र सरोकारवाला सबैमा अपिल गर्दछौं । घोषित मितिमा निष्पक्ष र भयरहित वातावरणमा निर्वाचन सम्पन्न गर्नु सबैको साझा जिम्मेवारी हो ।' कार्यवाहक सभापति अर्यालले स्थानीय तहसँग आवश्यक समन्वय गर्दै आगजनी र तोडफोडबाट ध्वस्त भएका सार्वजनिक र साझा सम्पत्तिको पुनर्निर्माणमा जुट्न रास्वपाका सबै सदस्यहरुलाई आग्रह पनि गरेका छन् । आफूलाई प्रमाणित गर्न रास्वपाले आगामी निर्वाचनमा राम्रो मत ल्याउन आवश्यक रहेको उल्लेख गर्दै उनले तयारीमा जुट्न सबै कार्यकर्तालाई अपिल गरेका छन् ।",
  "fetched_at": "2025-09-15T13:29:32.029343Z",
  "id": "c69544ca245c9d6c571d75c458f7e236dab54e7f36ae7028a50f9ddda7cd671c",
  "images": [
    "https://images.nagariknewscdn.com/2025/third-party/1742565847_DP%20aryal.jpg"
  ],
  "lang": "ne",
  "published_at": "2025-09-15T12:47:41Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "रास्वपाका कार्यवाहक सभापति डीपी अर्यालले सोमबार एउटा भिडियो सन्देश जारी गर्दै लोकतन्त्रमा दलीय भूमिका सधैं सर्वपरी हुने बताए ।...",
  "tags": null,
  "title": "रास्वपाले भन्योः मुलुकलाई निकास दिन सबै दल निर्वाचनमा आउन आवश्यक",
  "url": "https://nagariknews.nagariknetwork.com/politics/rashtriya-swayamsevak-sangh-rss-said-all-parties-need-to-participate-in-the-elections-to-give-the-country-a-solution-20-57.html",
  "version": 1
}