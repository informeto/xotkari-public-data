{
  "byline": "न्युज अफ नेपाल",
  "canonical_hash": "a05831ce0f80b43f3e9b2a21f6c389c19b05357f3194abad477413ccc0784386",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2021/10/Janardan-Sharma-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं । </strong></p>\n\n\n\n<p>जेनजी आन्दोलनपछि नेकपा (माओवादी केन्द्र) भित्र नेतृत्व संकट चर्किएको छ । उपमहासचिव जनार्दन शर्माले अध्यक्ष पुष्पकमल दाहाल प्रचण्डको तत्काल राजीनामा माग गर्दै पार्टीमा रूपान्तरणको बहस थालेका छन् ।</p>\n\n\n\n<p>शर्माले जेनजी आन्दोलनले भ्रष्टाचार र दलालीयुक्त संस्कृतिमाथि प्रहार गरेको भन्दै नयाँ नेतृत्व खोज्ने अवसर सिर्जना भएको बताए । उनले पार्टीभित्र सम्पत्ति छानबिनका लागि स्वतन्त्र आयोग गठन, प्रत्यक्ष निर्वाचित नेतृत्व प्रणाली, पूर्ण समानुपातिक निर्वाचन, कार्यकारी राष्ट्रपति व्यवस्था लगायत १६ बुँदे प्रस्ताव सार्वजनिक गरेका छन् ।</p>\n\n\n\n<p>प्रचण्ड पक्षले भने शर्मामाथि अराजकता मच्चाएको आरोप लगाएको छ । आगामी फागुन २१ गते हुने निर्वाचनलाई लक्षित गर्दै माओवादी केन्द्र आन्तरिक विवादसहित नयाँ बाटोको खोजीमा उभिएको छ ।</p>\n\n\n\n<p><strong>जेनजी आन्दोलनबारे जनार्दनको संश्लेषण र आगामी बाटो यस्तो छ–</strong></p>\n\n\n\n<p>१. जेन जी आन्दोलनले थिग्रिएको भ्रष्टाचारयुक्त राजनीति, सँस्कृतिमाथि प्रहार गरेकाले त्यसको सकारात्मक संश्लेषण गर्नुपर्छ ।</p>\n\n\n\n<p>२. यसले दलतन्त्र, नेतातन्त्र, कमिसनतन्त्र र दलालीका सबै पाटापक्ष उजागर गरेकाले अब देशलाई नयाँ ढंगले अगाडि बढाउने बाटो खोलेको छ ।</p>\n\n\n\n<p>३. वर्तमान सरकारलाई सहयोग गर्दै निर्वाचनमा जाने वातावरण बनाउनुपर्छ ।</p>\n\n\n\n<p>४. पार्टीभित्र सम्पत्ति छानबिनबारे विगतदेखि राखेको माग कार्यान्वयन गर्न स्वतन्त्र व्यक्तिको नेतृत्वमा आयोग गठन गर्नुपर्छ ।</p>\n\n\n\n<p>५. २०४६ पछि पदमा बसेका सबै क्षेत्रका निवृत्तहरुको सम्पत्ति छानबिन र जेन जी आन्दोलनमा जनधनको क्षतिबारे उच्चस्तरीय आयोग बनाउन अहिलेको सरकारसँग माग गर्नुपर्छ ।</p>\n\n\n\n<p>६. पार्टीको मूल नेतृत्वले तत्काल राजीनामा दिनुपर्छ ।</p>\n\n\n\n<p>७. नेतृत्व निर्वाचन प्रणाली प्रत्यक्ष निर्वाचितको मोडेलमा लैजानुपर्छ ।</p>\n\n\n\n<p>८. कुन पदमा कुन व्यक्ति कति पटक बस्ने भन्ने ठोस र स्पष्ट नीति बनाउनुपर्छ ।</p>\n\n\n\n<p>९. वर्तमान निर्वाचन प्रणाली अन्त्य गरी पूर्ण समानुपातिक निर्वाचन प्रणाली मार्फत संसद् निर्माण लागि राजनीतिक बहस प्रारम्भ गर्नुपर्छ ।</p>\n\n\n\n<p>१०. प्रत्यक्ष निर्वाचित कार्यकारी राष्ट्रपतिको कुरालाई जोडदार रुपमा उठाउनुपर्छ ।</p>\n\n\n\n<p>११.&nbsp; पार्टी भित्रका दलित महिलाका समस्याहरु समाधानका लागि स्पष्ट दृष्टिकोण निर्माण गर्नुपर्छ ।</p>\n\n\n\n<p>१२. साँस्कृतिक बिचलन, यौन अराजकता जस्ता घटनाक्रमको छानबिन गर्नुपर्छ ।</p>\n\n\n\n<p>१३. शहीद, बेपत्ता परिवार र घाइते योद्धा तथा अशक्त र वृद्ध वृद्धाहरुको संरक्षण सम्बन्धी नीति तय गर्नुपर्छ ।</p>\n\n\n\n<p>१४. श्रम र आर्थिक उत्पादन सम्बन्धी पार्टीको नीति, योजना र कार्यक्रम मार्फत सबैलाई स्वरोजगार बनाउन अभियान सुरु गर्नुपर्छ ।</p>\n\n\n\n<p>१५. &nbsp;राष्ट्रियता गम्भीर संकटमा रहेकाले राष्ट्रियताको रक्षाका लागि सतर्कतापूर्वक पार्टीपंक्तिलाई सचेत राख्नुपर्छ ।</p>\n\n\n\n<p>१६. उपर्युक्त लक्ष्य पुरा गर्न सो अनुसारको संगठन बनाउनुपर्छ ।</p>",
  "content_text": "काठमाडौं । जेनजी आन्दोलनपछि नेकपा (माओवादी केन्द्र) भित्र नेतृत्व संकट चर्किएको छ । उपमहासचिव जनार्दन शर्माले अध्यक्ष पुष्पकमल दाहाल प्रचण्डको तत्काल राजीनामा माग गर्दै पार्टीमा रूपान्तरणको बहस थालेका छन् । शर्माले जेनजी आन्दोलनले भ्रष्टाचार र दलालीयुक्त संस्कृतिमाथि प्रहार गरेको भन्दै नयाँ नेतृत्व खोज्ने अवसर सिर्जना भएको बताए । उनले पार्टीभित्र सम्पत्ति छानबिनका लागि स्वतन्त्र आयोग गठन, प्रत्यक्ष निर्वाचित नेतृत्व प्रणाली, पूर्ण समानुपातिक निर्वाचन, कार्यकारी राष्ट्रपति व्यवस्था लगायत १६ बुँदे प्रस्ताव सार्वजनिक गरेका छन् । प्रचण्ड पक्षले भने शर्मामाथि अराजकता मच्चाएको आरोप लगाएको छ । आगामी फागुन २१ गते हुने निर्वाचनलाई लक्षित गर्दै माओवादी केन्द्र आन्तरिक विवादसहित नयाँ बाटोको खोजीमा उभिएको छ । जेनजी आन्दोलनबारे जनार्दनको संश्लेषण र आगामी बाटो यस्तो छ– १. जेन जी आन्दोलनले थिग्रिएको भ्रष्टाचारयुक्त राजनीति, सँस्कृतिमाथि प्रहार गरेकाले त्यसको सकारात्मक संश्लेषण गर्नुपर्छ । २. यसले दलतन्त्र, नेतातन्त्र, कमिसनतन्त्र र दलालीका सबै पाटापक्ष उजागर गरेकाले अब देशलाई नयाँ ढंगले अगाडि बढाउने बाटो खोलेको छ । ३. वर्तमान सरकारलाई सहयोग गर्दै निर्वाचनमा जाने वातावरण बनाउनुपर्छ । ४. पार्टीभित्र सम्पत्ति छानबिनबारे विगतदेखि राखेको माग कार्यान्वयन गर्न स्वतन्त्र व्यक्तिको नेतृत्वमा आयोग गठन गर्नुपर्छ । ५. २०४६ पछि पदमा बसेका सबै क्षेत्रका निवृत्तहरुको सम्पत्ति छानबिन र जेन जी आन्दोलनमा जनधनको क्षतिबारे उच्चस्तरीय आयोग बनाउन अहिलेको सरकारसँग माग गर्नुपर्छ । ६. पार्टीको मूल नेतृत्वले तत्काल राजीनामा दिनुपर्छ । ७. नेतृत्व निर्वाचन प्रणाली प्रत्यक्ष निर्वाचितको मोडेलमा लैजानुपर्छ । ८. कुन पदमा कुन व्यक्ति कति पटक बस्ने भन्ने ठोस र स्पष्ट नीति बनाउनुपर्छ । ९. वर्तमान निर्वाचन प्रणाली अन्त्य गरी पूर्ण समानुपातिक निर्वाचन प्रणाली मार्फत संसद् निर्माण लागि राजनीतिक बहस प्रारम्भ गर्नुपर्छ । १०. प्रत्यक्ष निर्वाचित कार्यकारी राष्ट्रपतिको कुरालाई जोडदार रुपमा उठाउनुपर्छ । ११. पार्टी भित्रका दलित महिलाका समस्याहरु समाधानका लागि स्पष्ट दृष्टिकोण निर्माण गर्नुपर्छ । १२. साँस्कृतिक बिचलन, यौन अराजकता जस्ता घटनाक्रमको छानबिन गर्नुपर्छ । १३. शहीद, बेपत्ता परिवार र घाइते योद्धा तथा अशक्त र वृद्ध वृद्धाहरुको संरक्षण सम्बन्धी नीति तय गर्नुपर्छ । १४. श्रम र आर्थिक उत्पादन सम्बन्धी पार्टीको नीति, योजना र कार्यक्रम मार्फत सबैलाई स्वरोजगार बनाउन अभियान सुरु गर्नुपर्छ । १५. राष्ट्रियता गम्भीर संकटमा रहेकाले राष्ट्रियताको रक्षाका लागि सतर्कतापूर्वक पार्टीपंक्तिलाई सचेत राख्नुपर्छ । १६. उपर्युक्त लक्ष्य पुरा गर्न सो अनुसारको संगठन बनाउनुपर्छ ।",
  "fetched_at": "2025-09-16T10:43:06.484871Z",
  "id": "06afe69347ed298f39d286237b474b353d58cade51d4c7d642a4496037d35048",
  "images": [
    "https://newsofnepal.com/wp-content/uploads/2021/10/Janardan-Sharma-150x150.jpg"
  ],
  "lang": "ne",
  "published_at": "2025-09-16T10:33:18Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2021/10/Janardan-Sharma-150x150.jpg\" style=\"display: block; margin-bottom: 5px; clear: both;\" width=\"150\" />काठमाडौं । जेनजी आन्दोलनपछि नेकपा (माओवादी केन्द्र) भित्र नेतृत्व संकट चर्किएको छ । उपमहासचिव जनार्दन शर्माले अध्यक्ष पुष्पकमल दाहाल प्रचण्डको तत्काल राजीनामा माग गर्दै पार्टीमा रूपान्तरणको बहस थालेका छन् । शर्माले जेनजी आन्दोलनले भ्रष्टाचार र दलालीयुक्त संस्कृतिमाथि प्रहार गरेको भन्दै नयाँ नेतृत्व खोज्ने अवसर सिर्जना भएको बताए । उनले पार्टीभित्र सम्पत्ति छानबिनका लागि स्वतन्त्र आयोग [&#8230;]",
  "tags": null,
  "title": "जनार्दन शर्माद्धारा प्रचण्डको राजीनामा माग",
  "url": "https://newsofnepal.com/2025/09/16/731550/",
  "version": 1
}