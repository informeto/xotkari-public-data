{
  "byline": "नागरिक संवाददाता",
  "canonical_hash": "07a62feb7864bab7b74c5a24d6d472e01a8429c0103ca7130b2de5d6d37744d7",
  "content_html": "<p><img alt=\"\" src=\"https://images.nagariknewscdn.com/2025/third-party/1757933509_4.jpg\" /></p><p>धनुषामा जेन-जी आन्दोलनका क्रममा लुटिएका दुई थान बन्दुक प्रहरीले बरामद गरेको छ।</p><p>जनकपुरधामस्थित मधेश प्रदेश लोकसेवा आयोगको कार्यालयमा सुरक्षामा खटिएका प्रहरीबाट लुटिएका हतियारसहित प्रहरीले तोडफोड र लुटपाटमा संलग्न भएको आरोपमा तीन जनालाई पक्राउ गरेको छ।</p><p>धनुषा प्रहरीका अनुसार, पक्राउ पर्नेहरूमा जनकपुरधाम उपमहानगरपालिका-९ का ३७ वर्षीय मनिष कुमार अधिकारी, २१ वर्षीय सन्तोष कुमार यादव र सहिदनगर नगरपालिका-३ यदुकूहाका २५ वर्षीय मनिष साह रहेका छन्।</p><p>प्रहरी उपरीक्षक नरहरी रेग्मीका अनुसार, मंगलबार साँझ करिब ५०-६० जनाको समूह लोकसेवा आयोगको कार्यालयमा प्रवेश गरी तोडफोडमा उत्रिएको थियो।</p><p>उक्त समूहले कार्यालय परिसरमा रहेका चारवटा सवारी साधन र सिसिटिभी क्यामरामा क्षति पुर्‍याउनुका साथै सुरक्षाकर्मीबाट हतियार समेत लुटेको थियो।</p><p>प्रहरीले विभिन्न स्थानमा जडान गरिएका सिसिटिभी फुटेजको विश्लेषण र अनुसन्धानका आधारमा उनीहरूलाई पक्राउ गर्न सफल भएको हो। ‘सिसिटिभी फुटेजमा कैद भएका तस्बिरको विश्लेषणका आधारमा उनीहरूलाई पक्राउ गरिएको हो,’ उपरीक्षक रेग्मीले भने।</p><p>पक्राउ परेकाहरूमाथि थप अनुसन्धान भइरहेको र लुटपाटमा संलग्न अन्य व्यक्तिहरूको खोजी कार्य जारी रहेको धनुषा प्रहरीले जनाएको छ।</p>",
  "content_text": "धनुषामा जेन-जी आन्दोलनका क्रममा लुटिएका दुई थान बन्दुक प्रहरीले बरामद गरेको छ। जनकपुरधामस्थित मधेश प्रदेश लोकसेवा आयोगको कार्यालयमा सुरक्षामा खटिएका प्रहरीबाट लुटिएका हतियारसहित प्रहरीले तोडफोड र लुटपाटमा संलग्न भएको आरोपमा तीन जनालाई पक्राउ गरेको छ। धनुषा प्रहरीका अनुसार, पक्राउ पर्नेहरूमा जनकपुरधाम उपमहानगरपालिका-९ का ३७ वर्षीय मनिष कुमार अधिकारी, २१ वर्षीय सन्तोष कुमार यादव र सहिदनगर नगरपालिका-३ यदुकूहाका २५ वर्षीय मनिष साह रहेका छन्। प्रहरी उपरीक्षक नरहरी रेग्मीका अनुसार, मंगलबार साँझ करिब ५०-६० जनाको समूह लोकसेवा आयोगको कार्यालयमा प्रवेश गरी तोडफोडमा उत्रिएको थियो। उक्त समूहले कार्यालय परिसरमा रहेका चारवटा सवारी साधन र सिसिटिभी क्यामरामा क्षति पुर्‍याउनुका साथै सुरक्षाकर्मीबाट हतियार समेत लुटेको थियो। प्रहरीले विभिन्न स्थानमा जडान गरिएका सिसिटिभी फुटेजको विश्लेषण र अनुसन्धानका आधारमा उनीहरूलाई पक्राउ गर्न सफल भएको हो। ‘सिसिटिभी फुटेजमा कैद भएका तस्बिरको विश्लेषणका आधारमा उनीहरूलाई पक्राउ गरिएको हो,’ उपरीक्षक रेग्मीले भने। पक्राउ परेकाहरूमाथि थप अनुसन्धान भइरहेको र लुटपाटमा संलग्न अन्य व्यक्तिहरूको खोजी कार्य जारी रहेको धनुषा प्रहरीले जनाएको छ।",
  "fetched_at": "2025-09-15T11:20:03.108510Z",
  "id": "eebb53e2992b21c8fd26de406d42b21e1563b14dfcd388d19b9227c4c43f62d8",
  "images": [
    "https://images.nagariknewscdn.com/2025/third-party/1757933509_4.jpg"
  ],
  "lang": "ne",
  "published_at": "2025-09-15T10:55:54Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "जनकपुरधामस्थित मधेश प्रदेश लोकसेवा आयोगको कार्यालयमा सुरक्षामा खटिएका प्रहरीबाट लुटिएका हतियारसहित प्रहरीले तोडफोड र लुटपाटमा संलग्न भएको आरोपमा तीन जनालाई पक्राउ गरेको छ।...",
  "tags": null,
  "title": "जेन-जी आन्दोलनमा प्रहरीको बन्दुक लुट्ने तीन पक्राउ",
  "url": "https://nagariknews.nagariknetwork.com/social-affairs/three-arrested-for-stealing-police-guns-during-gen-g-protests-32-44.html",
  "version": 1
}