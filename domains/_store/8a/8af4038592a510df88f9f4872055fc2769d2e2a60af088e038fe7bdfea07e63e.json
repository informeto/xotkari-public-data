{
  "byline": "देश सञ्चार",
  "canonical_hash": "9e1245b140dbf00e7aa71f817ef23795bbaa98ca611f2fcd744f1f26e60c1486",
  "content_html": "<p>काठमाडौँ- पूर्वप्रधानमन्त्री तथा नेकपा एमालेका अध्यक्ष केपी शर्मा ओलीले जेनजी आन्दोलनका क्रममा भएको हिंसामा सरकारको कुनै आदेश नभएको जिकिर गरेका छन्।</p>\n<p>उनले फेसबुकमार्फत संविधान दिवसको अवसरमा जारी सन्देशमा भने, &#8216;प्रदर्शनकारीमाथि गोली हान्ने आदेश सरकारले दिएको थिएन र घटनामा स्वचालित हतियार प्रयोग भएको छानबिन आवश्यक रहेको छ।&#8217;</p>\n<p>ओलीले दिवंगत युवाहरूप्रति श्रद्धाञ्जली अर्पण गर्दै घाइतेको स्वास्थ्यलाभको कामना गरेका छन्। उनले सिंहदरबारमा आगजनी, नेपाल नक्सा जलाउने, जनप्रतिनिधि संस्था, न्यायालय, व्यापारिक प्रतिष्ठान र राजनीतिक दलका कार्यालय तथा व्यक्तिगत सम्पत्तिमा क्षति पुर्&#x200d;याइएको घटनाप्रति चिन्ता व्यक्त गर्दै देशको सार्वभौमसत्ता र संविधानको रक्षा गर्न सबै नेपाली एकजुट हुनुपर्नेमा जोड दिएका छन्।</p>\n<p>ओलीले सबै नागरिकसँग अपील गर्दै भने, “संविधान जोगाऔं, सार्वभौमसत्ताको रक्षा गरौं। हाम्रो एकताले मात्र देशलाई उत्पन्न संकटबाट उठाउन र जोगाउन सक्छ।”</p>",
  "content_text": "काठमाडौँ- पूर्वप्रधानमन्त्री तथा नेकपा एमालेका अध्यक्ष केपी शर्मा ओलीले जेनजी आन्दोलनका क्रममा भएको हिंसामा सरकारको कुनै आदेश नभएको जिकिर गरेका छन्। उनले फेसबुकमार्फत संविधान दिवसको अवसरमा जारी सन्देशमा भने, ‘प्रदर्शनकारीमाथि गोली हान्ने आदेश सरकारले दिएको थिएन र घटनामा स्वचालित हतियार प्रयोग भएको छानबिन आवश्यक रहेको छ।’ ओलीले दिवंगत युवाहरूप्रति श्रद्धाञ्जली अर्पण गर्दै घाइतेको स्वास्थ्यलाभको कामना गरेका छन्। उनले सिंहदरबारमा आगजनी, नेपाल नक्सा जलाउने, जनप्रतिनिधि संस्था, न्यायालय, व्यापारिक प्रतिष्ठान र राजनीतिक दलका कार्यालय तथा व्यक्तिगत सम्पत्तिमा क्षति पुर्‍याइएको घटनाप्रति चिन्ता व्यक्त गर्दै देशको सार्वभौमसत्ता र संविधानको रक्षा गर्न सबै नेपाली एकजुट हुनुपर्नेमा जोड दिएका छन्। ओलीले सबै नागरिकसँग अपील गर्दै भने, “संविधान जोगाऔं, सार्वभौमसत्ताको रक्षा गरौं। हाम्रो एकताले मात्र देशलाई उत्पन्न संकटबाट उठाउन र जोगाउन सक्छ।”",
  "fetched_at": "2025-09-19T03:34:59.236588Z",
  "id": "8af4038592a510df88f9f4872055fc2769d2e2a60af088e038fe7bdfea07e63e",
  "images": [],
  "lang": "ne",
  "published_at": "2025-09-19T03:32:38Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "काठमाडौँ- पूर्वप्रधानमन्त्री तथा नेकपा एमालेका अध्यक्ष केपी शर्मा ओलीले जेनजी...",
  "tags": null,
  "title": "ओली भन्छन्, ‘जेनजी आन्दोलनमा ताकीताकी गोली हान्ने सरकारको आदेश थिएन’",
  "url": "https://deshsanchar.com/2025/09/19/1095725/",
  "version": 1
}