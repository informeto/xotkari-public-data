{
  "byline": "नागरिक",
  "canonical_hash": "c7a24e5dccddbd72c3f2f13347911c7d2f58ee37aa24ed90522bffd013aac437",
  "content_html": "<p><img alt=\"\" src=\"https://images.nagariknewscdn.com/2025/third-party/1740445689_football.jpg\" /></p><p>पाकिस्तानको संघीय अनुसन्धान एजेन्सी (एफआईए) ले नक्कली फुटबल टोली बनाएर मानव तस्करी गरेको आशंकामा २२ पुरुषलाई पक्राउ गरेको छ। </p><p>जियो टिभीका अनुसार सियालकोटबाट जापान गएको यो समूहलाई जापानी अधिकारीले नक्कली कागजात फेला पारेपछि फिर्ता पठाएका थिए। एफआईएका अनुसार ती पुरुषलाई फुटबलरजस्तो व्यवहार गर्न तालिम दिइएको थियो, तर सकेनन्। उनीहरूसँग नक्कली कागजात थिए।</p><p>एफआईएले मलिक वकासलाई मुख्य संदिग्ध मानेको छ, जसले ‘गोल्डेन फुटबल ट्रायल’ नामक नक्कली फुटबल क्लब दर्ता गरेका थिए। वकासले प्रत्येक व्यक्तिबाट ४० देखि ४५ लाख पाकिस्तानी रुपैयाँ लिएर जापान पठाएको बताइएको छ। उनले सन् २०२४ मा पनि यस्तै कार्य गरेको पाइएको छ।</p><p>एफआईए गुजरानवालाले वकास अलीलाई सेप्टेम्बर १५ मा पक्राउ गरेको हो। उनले बोभिस्टा फुटबल क्लबको निमन्त्रणामा १७ जनालाई १५ दिने भ्रमण भिसामा जापान पठाएका थिए। वकासले नक्कली पाकिस्तान फुटबल महासंघको दर्ता पत्र र विदेश मन्त्रालयको नक्कली कागजात प्रयोग गरेको पाइएको छ। ती व्यक्ति जनवरी १, २०२४ मा जापान गएर फर्किएनन्।</p><p>एफआईएका निर्देशक मुहम्मद बिन अशरफका अनुसार वकासविरुद्ध मुद्दा दर्ता भएको छ। घटनाको अनुसन्धान जारी छ। जुन १५, २०२५ मा पनि २२ जनाको नक्कली फुटबल टोली जापान पठाएको आरोपमा उनलाई संदिग्ध बनाइएको छ। जापानी अधिकारीले यो समूहलाई विमानस्थलबाटै पाकिस्तान फिर्ता गरेका थिए।</p><p>वकासले नक्कली कागजात बनाएर १७ जनालाई जनवरी २०२४ मा जापान पठाएको स्वीकार गरेका छन्। पाकिस्तानले नोभेम्बर २०२३ देखि कागजातविहीन आप्रवासी, विशेषगरी अफगानी नागरिकमाथि कारबाही थालेको छ। </p><p>आन्तरिक मन्त्रालयका अनुसार पाकिस्तानमा ४० लाखभन्दा बढी अफगानी आप्रवासी छन्, जसमध्ये १७ लाख कागजातविहीन छन्। यस वर्ष २४ मध्ये १४ अपराधमा अफगानी नागरिक संलग्न भएको पाइएपछि यो कारबाही थालिएको हो। एजेन्सी </p>",
  "content_text": "पाकिस्तानको संघीय अनुसन्धान एजेन्सी (एफआईए) ले नक्कली फुटबल टोली बनाएर मानव तस्करी गरेको आशंकामा २२ पुरुषलाई पक्राउ गरेको छ। जियो टिभीका अनुसार सियालकोटबाट जापान गएको यो समूहलाई जापानी अधिकारीले नक्कली कागजात फेला पारेपछि फिर्ता पठाएका थिए। एफआईएका अनुसार ती पुरुषलाई फुटबलरजस्तो व्यवहार गर्न तालिम दिइएको थियो, तर सकेनन्। उनीहरूसँग नक्कली कागजात थिए। एफआईएले मलिक वकासलाई मुख्य संदिग्ध मानेको छ, जसले ‘गोल्डेन फुटबल ट्रायल’ नामक नक्कली फुटबल क्लब दर्ता गरेका थिए। वकासले प्रत्येक व्यक्तिबाट ४० देखि ४५ लाख पाकिस्तानी रुपैयाँ लिएर जापान पठाएको बताइएको छ। उनले सन् २०२४ मा पनि यस्तै कार्य गरेको पाइएको छ। एफआईए गुजरानवालाले वकास अलीलाई सेप्टेम्बर १५ मा पक्राउ गरेको हो। उनले बोभिस्टा फुटबल क्लबको निमन्त्रणामा १७ जनालाई १५ दिने भ्रमण भिसामा जापान पठाएका थिए। वकासले नक्कली पाकिस्तान फुटबल महासंघको दर्ता पत्र र विदेश मन्त्रालयको नक्कली कागजात प्रयोग गरेको पाइएको छ। ती व्यक्ति जनवरी १, २०२४ मा जापान गएर फर्किएनन्। एफआईएका निर्देशक मुहम्मद बिन अशरफका अनुसार वकासविरुद्ध मुद्दा दर्ता भएको छ। घटनाको अनुसन्धान जारी छ। जुन १५, २०२५ मा पनि २२ जनाको नक्कली फुटबल टोली जापान पठाएको आरोपमा उनलाई संदिग्ध बनाइएको छ। जापानी अधिकारीले यो समूहलाई विमानस्थलबाटै पाकिस्तान फिर्ता गरेका थिए। वकासले नक्कली कागजात बनाएर १७ जनालाई जनवरी २०२४ मा जापान पठाएको स्वीकार गरेका छन्। पाकिस्तानले नोभेम्बर २०२३ देखि कागजातविहीन आप्रवासी, विशेषगरी अफगानी नागरिकमाथि कारबाही थालेको छ। आन्तरिक मन्त्रालयका अनुसार पाकिस्तानमा ४० लाखभन्दा बढी अफगानी आप्रवासी छन्, जसमध्ये १७ लाख कागजातविहीन छन्। यस वर्ष २४ मध्ये १४ अपराधमा अफगानी नागरिक संलग्न भएको पाइएपछि यो कारबाही थालिएको हो। एजेन्सी",
  "fetched_at": "2025-09-20T05:40:49.121853Z",
  "id": "c158c3160981c91fc8d4785c080e7c4617302476b22e427ede50c108ffaf20ae",
  "images": [
    "https://images.nagariknewscdn.com/2025/third-party/1740445689_football.jpg"
  ],
  "lang": "ne",
  "published_at": "2025-09-20T05:26:26Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "प्रत्येक व्यक्तिबाट ४० देखि ४५ लाख पाकिस्तानी रुपैयाँ लिएर जापान पठाएको बताइएको छ। उनले सन् २०२४ मा पनि यस्तै कार्य गरेको पाइएको छ।...",
  "tags": null,
  "title": "पाकिस्तान : नक्कली फुटबल टोली बनाएर जापान पठाउने २२ पक्राउ",
  "url": "https://nagariknews.nagariknetwork.com/international/pakistan-22-arrested-for-human-trafficking-to-japan-by-forming-fake-football-team-13-71.html",
  "version": 1
}