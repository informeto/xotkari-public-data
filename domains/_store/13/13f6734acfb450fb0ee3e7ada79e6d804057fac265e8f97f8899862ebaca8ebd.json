{
  "byline": "राजधानी संवाददाता",
  "canonical_hash": "622abc3e46ca8adeabd662b480916107081a616f8686d24f3b43625dd39bc309",
  "content_html": "<img alt=\"\" class=\"attachment-full size-full wp-post-image\" height=\"591\" src=\"https://rajdhanidaily.com/wp-content/uploads/2025/09/Resmika.jpg\" style=\"float: left; margin: 0 15px 15px 0;\" width=\"714\" />\n<p>खोटाङ । खोटाङको दिप्रुङ चुइचुम्मा गाउँपालिका–४ बतासेकी २८ वर्षीया रेश्मिका सिवा परियार शंकास्पद अवस्थामा मृत फेला परेकी छिन् । सोही गाउँपालिका–५ सछितापोखरीस्थित अजम्बरी साना किसान कृषि सहकारी संस्थामा कार्यरत रेश्मिकाको भदौ ३० गते राति बतासेको ह्याकुले र रमितेडाँडाको बीचमा पर्ने मार्से सामुदायिक वनमा मृत फेला परेकी हुन् ।</p>\n\n\n\n<p>सहकारी संस्थाका अध्यक्ष सागर तामाङका अनुसार रेश्मिकाको भदौ ३० गते अपरान्ह चार बज्न लाग्दा कार्यालयबाट बाहिरिएकी थिइन् । राति अबेरसम्म घर नपुगेपछि खोजीका क्रममा उनी सडक भन्दा करिब १५० मिटर तल पर्ने मार्से सामुदायिक वनको झाडीमा मृत अवस्थामा भेटिएकी हुन् । स्थानीयबाट घटनाको जानकारी पाए लगत्तै जिल्ला प्रहरी कार्यालय खोटाङका प्रमुख प्रहरी नायब उपरीक्षक (डीएसपी) प्रकाश बुढाथोकी विज्ञ टोलीसहित अनुसन्धानका लागि घटनस्थल पुगेका छन् ।</p>\n\n\n\n<p>घटनास्थललाई स्थानीयको सहयोगमा प्रहरीले सुरक्षित राखेको छ । घटनास्थलमा प्रहरी चौकी याङ्सोलाटार, छितापोखरी, भँडारेघाट र याम्खाको टोली गएरातिदेखि नै खटिएका छन् । घटनास्थलको प्रकृति हेर्दा रेश्मिकाको हत्या भएको हुनसक्ने आशंका गरिएको प्रहरीले जनाएको छ । मृतकका माईती पक्ष आइनपुगेकाले लास घटनास्थलमै रहेको सहकारी संस्थाका अध्यक्ष तामाङले जानकारी दिए ।</p>\n\n\n\n<p>घटना शंकास्पद रहेकाले मृतकको लास पोस्र्टमाटमका लागि धरानको घोपा लाने तयारी गरिएको छ । घटनास्थलका प्रत्यक्षदर्शीले दिएको जानकारी अनुसार मृत फेला परेकी रेश्मिकाको चप्पल सडकमुनि कुनामा भेटिएको छ भने सडकदेखि शव रहेको स्थानसम्म घिसारिएको र झाडी मडारिएको देखिएको स्थानीयले बताएका छन् ।</p>\n\n\n\n<p>घटनास्थलको विवरण अनुसार त्यो भन्दा केही तल झोला र अन्डरवेर भेटिएको जनाइएको छ र घटनास्थलको सबैभन्दा तल घाँटीमा कालो सलले बेरेको अवस्थामा रेश्मिकाको शव भेटिएको दिप्रुङ चुइचुम्मा गाउँपालिकाका प्रमुख लोकेन्द्र राईले जानकारी दिए । अन्डरवेर पाखामा भेटिए पनि शव भने लुगा लगाएको अवस्थामा देखिएको घटनास्थलमा पुगेका प्रत्यक्षदर्शीहरूले बताएका छन् ।</p>\n\n\n\n<p>मृतकका आफन्तका अनुसार घटना अघि तिरतिरेधारामा अपरान्ह ४ः५३ बजेतिर रेश्मिका र श्रीमानबीच फोन सम्पर्क भएको थियो र त्यसको केही समयपछि रातामाटाबाट जङ्गलतर्फ जानेबेला रेश्मिकाको पारपानीका आफन्तसँग भेट भएको थियो । त्यो भेटमा रेश्मिका ‘डराएको हाउभाउ’मा देखा परेको जनाइएको छ र खोजीगर्ने क्रममा राति करिब नौँ बजेको समयमा मृत फेला परेको स्थानीयले बताएका छन् ।</p>\n\n\n\n<p>नेपाल कम्युनिष्ट पार्टी (एमाले) खोटाङका पूर्वअध्यक्ष एवम् स्थानीयवासी रामप्रसाद दंगालले रेश्मिकाको बलात्कारपछि हत्या भएको भन्दै अपराधी पत्ता लगाएर कानूनी कारबाही गर्न सामाजिक सञ्जालमार्फत माग गरेका छन् । सामुदायिक वनमा शंकास्पद अवस्थामा मृत फेला परेकी रेश्मिकाको श्रीमान र एक छोरी छन् र सात वर्षकी एकमात्र छोरीलाई काठमाडौँमा राखेर पढाउँदै श्रीमान–श्रीमती घरमा बस्दै आएको स्थानीयले बताएका छन् ।</p>\n<p>The post <a href=\"https://rajdhanidaily.com/id/121963/\" rel=\"nofollow\">सहकारीमा कार्यरत रेश्मिकाको मृत्यु शंकास्पद</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "खोटाङ । खोटाङको दिप्रुङ चुइचुम्मा गाउँपालिका–४ बतासेकी २८ वर्षीया रेश्मिका सिवा परियार शंकास्पद अवस्थामा मृत फेला परेकी छिन् । सोही गाउँपालिका–५ सछितापोखरीस्थित अजम्बरी साना किसान कृषि सहकारी संस्थामा कार्यरत रेश्मिकाको भदौ ३० गते राति बतासेको ह्याकुले र रमितेडाँडाको बीचमा पर्ने मार्से सामुदायिक वनमा मृत फेला परेकी हुन् । सहकारी संस्थाका अध्यक्ष सागर तामाङका अनुसार रेश्मिकाको भदौ ३० गते अपरान्ह चार बज्न लाग्दा कार्यालयबाट बाहिरिएकी थिइन् । राति अबेरसम्म घर नपुगेपछि खोजीका क्रममा उनी सडक भन्दा करिब १५० मिटर तल पर्ने मार्से सामुदायिक वनको झाडीमा मृत अवस्थामा भेटिएकी हुन् । स्थानीयबाट घटनाको जानकारी पाए लगत्तै जिल्ला प्रहरी कार्यालय खोटाङका प्रमुख प्रहरी नायब उपरीक्षक (डीएसपी) प्रकाश बुढाथोकी विज्ञ टोलीसहित अनुसन्धानका लागि घटनस्थल पुगेका छन् । घटनास्थललाई स्थानीयको सहयोगमा प्रहरीले सुरक्षित राखेको छ । घटनास्थलमा प्रहरी चौकी याङ्सोलाटार, छितापोखरी, भँडारेघाट र याम्खाको टोली गएरातिदेखि नै खटिएका छन् । घटनास्थलको प्रकृति हेर्दा रेश्मिकाको हत्या भएको हुनसक्ने आशंका गरिएको प्रहरीले जनाएको छ । मृतकका माईती पक्ष आइनपुगेकाले लास घटनास्थलमै रहेको सहकारी संस्थाका अध्यक्ष तामाङले जानकारी दिए । घटना शंकास्पद रहेकाले मृतकको लास पोस्र्टमाटमका लागि धरानको घोपा लाने तयारी गरिएको छ । घटनास्थलका प्रत्यक्षदर्शीले दिएको जानकारी अनुसार मृत फेला परेकी रेश्मिकाको चप्पल सडकमुनि कुनामा भेटिएको छ भने सडकदेखि शव रहेको स्थानसम्म घिसारिएको र झाडी मडारिएको देखिएको स्थानीयले बताएका छन् । घटनास्थलको विवरण अनुसार त्यो भन्दा केही तल झोला र अन्डरवेर भेटिएको जनाइएको छ र घटनास्थलको सबैभन्दा तल घाँटीमा कालो सलले बेरेको अवस्थामा रेश्मिकाको शव भेटिएको दिप्रुङ चुइचुम्मा गाउँपालिकाका प्रमुख लोकेन्द्र राईले जानकारी दिए । अन्डरवेर पाखामा भेटिए पनि शव भने लुगा लगाएको अवस्थामा देखिएको घटनास्थलमा पुगेका प्रत्यक्षदर्शीहरूले बताएका छन् । मृतकका आफन्तका अनुसार घटना अघि तिरतिरेधारामा अपरान्ह ४ः५३ बजेतिर रेश्मिका र श्रीमानबीच फोन सम्पर्क भएको थियो र त्यसको केही समयपछि रातामाटाबाट जङ्गलतर्फ जानेबेला रेश्मिकाको पारपानीका आफन्तसँग भेट भएको थियो । त्यो भेटमा रेश्मिका ‘डराएको हाउभाउ’मा देखा परेको जनाइएको छ र खोजीगर्ने क्रममा राति करिब नौँ बजेको समयमा मृत फेला परेको स्थानीयले बताएका छन् । नेपाल कम्युनिष्ट पार्टी (एमाले) खोटाङका पूर्वअध्यक्ष एवम् स्थानीयवासी रामप्रसाद दंगालले रेश्मिकाको बलात्कारपछि हत्या भएको भन्दै अपराधी पत्ता लगाएर कानूनी कारबाही गर्न सामाजिक सञ्जालमार्फत माग गरेका छन् । सामुदायिक वनमा शंकास्पद अवस्थामा मृत फेला परेकी रेश्मिकाको श्रीमान र एक छोरी छन् र सात वर्षकी एकमात्र छोरीलाई काठमाडौँमा राखेर पढाउँदै श्रीमान–श्रीमती घरमा बस्दै आएको स्थानीयले बताएका छन् । The post सहकारीमा कार्यरत रेश्मिकाको मृत्यु शंकास्पद appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-16T23:52:47.884937Z",
  "id": "13f6734acfb450fb0ee3e7ada79e6d804057fac265e8f97f8899862ebaca8ebd",
  "images": [
    "https://rajdhanidaily.com/wp-content/uploads/2025/09/Resmika.jpg"
  ],
  "lang": "ne",
  "published_at": "2025-09-16T23:42:43Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"591\" src=\"https://rajdhanidaily.com/wp-content/uploads/2025/09/Resmika.jpg\" style=\"float: left; margin: 0 15px 15px 0;\" width=\"714\" />खोटाङ । खोटाङको दिप्रुङ चुइचुम्मा गाउँपालिका–४ बतासेकी २८ वर्षीया रेश्मिका सिवा परियार शंकास्पद अवस्थामा मृत फेला परेकी छिन् । सोही गाउँपालिका–५ सछितापोखरीस्थित अजम्बरी साना किसान कृषि सहकारी संस्थामा कार्यरत रेश्मिकाको भदौ ३० गते राति बतासेको ह्याकुले र रमितेडाँडाको बीचमा पर्ने मार्से सामुदायिक वनमा मृत फेला परेकी हुन् । सहकारी संस्थाका अध्यक्ष सागर तामाङका अनुसार रेश्मिकाको [&#8230;]</p>\n<p>The post <a href=\"https://rajdhanidaily.com/id/121963/\" rel=\"nofollow\">सहकारीमा कार्यरत रेश्मिकाको मृत्यु शंकास्पद</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "सहकारीमा कार्यरत रेश्मिकाको मृत्यु शंकास्पद",
  "url": "https://rajdhanidaily.com/id/121963/",
  "version": 1
}