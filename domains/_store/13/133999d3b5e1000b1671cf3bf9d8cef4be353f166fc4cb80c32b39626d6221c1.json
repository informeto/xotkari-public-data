{
  "byline": "नेपाल जापान",
  "canonical_hash": "131df4545ef1180b6785f1ccc9aee6c9b9d95acf3bf1e13688bd550bf95baefd",
  "content_html": "<p style=\"text-align: justify;\">अन्तरिम सरकारले निजमती सेवाको करीब १० हजार पद खारेज गर्ने निर्णय गरेपछि नेपाली कांग्रेस, नेकपा एमाले दलका कर्मचारी संगठनले बिरोध जनाएका छन् ।</p>\n<p style=\"text-align: justify;\">गत भदौ ३१ गते मुख्यसचिवको अध्यक्षतामा बसेको सचिवस्तरीय बैठकले संघमा कार्यरत दश हजार पद खारेज गर्ने प्रस्ताव मन्त्रिपरिषद्मा लैजाने निर्णय गरेको थियो ।</p>\n<p style=\"text-align: justify;\">सो निर्णय ‘अविवेकी र राष्ट्रहितविरुद्ध’को कदम भन्दै नेपाली कांग्रेस, नेकपा एमालेलगायत दलनिकट कर्मचारी संगठन र पेसागत महासंघहरूले कडा आपत्ति जनाएका हुन् ।</p>\n<p style=\"text-align: justify;\">महासंघले विज्ञप्ति जारी गर्दै निर्वाचनको मिति तोकिसकेको अवस्थामा कर्मचारी संख्यामा कटौती गर्दा राज्यको प्रशासनिक क्षमता कमजोर हुने जनाएको छ ।</p>\n<p style=\"text-align: justify;\">रोजगारी सिर्जना गर्नुको साटो भएको रोजगारी कटौती गर्ने निर्णय अस्वीकार्य रहेको भन्दै विज्ञप्तिमा भनिएको छ, “रोजगार सिर्जना गर्नु सरकारको दायित्व हो, बेरोजगारी बढाउने निर्णय अस्वीकार्य छ ।”</p>\n<p style=\"text-align: justify;\">रोजगारको अवसर स्वदेशमै प्रदान गरी वैदेशिक रोजगारमा जानुपर्ने बाध्यात्मक अवस्थाको अन्त्य गुर्नपर्नेमा बेरोजगारको कारखाना खोल्ने र स्थापना गर्ने निर्णय गरेको महासंघको भनाइ छ ।</p>\n<p style=\"text-align: justify;\">नेकपा एमालेनिकट पेसागत महासंघका अध्यक्ष पुण्यप्रसाद ढकालले चुनावको लागि कर्मचारी थप गर्नुपर्ने बेला सरकार घटाउन लागेको भन्दै कर्मचारी कटौतीको निर्णय फिर्ता लिन सरकारसँग माग गर्नुभएको छ ।</p>",
  "content_text": "अन्तरिम सरकारले निजमती सेवाको करीब १० हजार पद खारेज गर्ने निर्णय गरेपछि नेपाली कांग्रेस, नेकपा एमाले दलका कर्मचारी संगठनले बिरोध जनाएका छन् । गत भदौ ३१ गते मुख्यसचिवको अध्यक्षतामा बसेको सचिवस्तरीय बैठकले संघमा कार्यरत दश हजार पद खारेज गर्ने प्रस्ताव मन्त्रिपरिषद्मा लैजाने निर्णय गरेको थियो । सो निर्णय ‘अविवेकी र राष्ट्रहितविरुद्ध’को कदम भन्दै नेपाली कांग्रेस, नेकपा एमालेलगायत दलनिकट कर्मचारी संगठन र पेसागत महासंघहरूले कडा आपत्ति जनाएका हुन् । महासंघले विज्ञप्ति जारी गर्दै निर्वाचनको मिति तोकिसकेको अवस्थामा कर्मचारी संख्यामा कटौती गर्दा राज्यको प्रशासनिक क्षमता कमजोर हुने जनाएको छ । रोजगारी सिर्जना गर्नुको साटो भएको रोजगारी कटौती गर्ने निर्णय अस्वीकार्य रहेको भन्दै विज्ञप्तिमा भनिएको छ, “रोजगार सिर्जना गर्नु सरकारको दायित्व हो, बेरोजगारी बढाउने निर्णय अस्वीकार्य छ ।” रोजगारको अवसर स्वदेशमै प्रदान गरी वैदेशिक रोजगारमा जानुपर्ने बाध्यात्मक अवस्थाको अन्त्य गुर्नपर्नेमा बेरोजगारको कारखाना खोल्ने र स्थापना गर्ने निर्णय गरेको महासंघको भनाइ छ । नेकपा एमालेनिकट पेसागत महासंघका अध्यक्ष पुण्यप्रसाद ढकालले चुनावको लागि कर्मचारी थप गर्नुपर्ने बेला सरकार घटाउन लागेको भन्दै कर्मचारी कटौतीको निर्णय फिर्ता लिन सरकारसँग माग गर्नुभएको छ ।",
  "fetched_at": "2025-09-22T08:56:27.880503Z",
  "id": "133999d3b5e1000b1671cf3bf9d8cef4be353f166fc4cb80c32b39626d6221c1",
  "images": [],
  "lang": "ne",
  "published_at": "2025-09-22T08:51:20Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "अन्तरिम सरकारले निजमती सेवाको करीब १० हजार पद खारेज गर्ने निर्णय गरेपछि नेपाली कांग्रेस, नेकपा एमाले दलका कर्मचारी संगठनले बिरोध जनाएका छन् । गत भदौ ३१ गते मुख्यसचिवको अध्यक्षतामा बसेको सचिवस्तरीय बैठकले संघमा कार्यरत दश हजार पद खारेज गर्ने प्रस्ताव मन्त्रिपरिषद्मा लैजाने निर्णय गरेको थियो । सो निर्णय ‘अविवेकी र राष्ट्रहितविरुद्ध’को कदम भन्दै नेपाली कांग्रेस, &#8230;",
  "tags": null,
  "title": "कर्मचारी कटौती गर्ने निर्णयप्रति कांग्रेस-एमालेका कर्मचारी संगठनको बिरोध",
  "url": "https://www.nepaljapan.com/09/22/682113/",
  "version": 1
}