{
  "byline": "भुवन शर्मा",
  "canonical_hash": "e6c15cf6730e94eb3532d681657c6558c9a577cd23dc284103483b96226de326",
  "content_html": "<p><img alt=\"\" src=\"https://images.nagariknewscdn.com/authors/1758207983_bIKE.jpg\" /></p><p>जेन-जी आन्दोलनको क्रममा आगलागी र तोडफोडबाट बचेखुचेका सवारी साधानबाट विभिन्न मन्त्रालयले काम चलाइरहेका छन् । अन्तरिम सरकार बनेपछि प्रधानमन्त्री तथा मन्त्रीहरुले कहाँ राखेका गाडी चढेका छन् भन्ने कौतुहलता उत्पन्न भैरहेका बेला गृहमन्त्रालयले यसको व्यवस्थापन गरिरहेको पाइएको छ ।  </p><p>‘प्रधानमन्त्रीदेखि मन्त्रीहरुसम्मलाई गृहमन्त्रालयले गाडी व्यवस्थापन गरिरहेको छ’, मन्त्रालयल स्रोतले भन्यो । जलेका गाडी भने बिहीबारदेखि नयाँ बानेश्वरस्थित संसद भवन परिसरमा लगेर थन्क्याउन सुरु गरेका छन् ।  </p><p>भदौ २४ को आन्दोलन पछि गृहमन्त्रालय अन्तर्गत आन्तरिक प्रशासन महाशाखा मातहतको सवारी तथा सभारोह व्यवस्थापन शाखाले विशिष्ट व्यक्तिको सवारी व्यवस्थापन गरिरहेको मन्त्रालयका सहप्रवक्ता तथा सूचना अधिकारी रविन्द्र आचार्यले बताए ।  </p><p>उनका अनुसार यो शाखाले आगलागीबाट बचेखुचको गाडीबाट विशिष्ट व्यक्तिलाई सवारी व्यवस्थापन गरिरहेको छ ।  </p><p>मन्त्रालय स्रोतका अनुसार अधिकांश मन्त्रालयले मन्त्रालयका सचिवलाई आगलागीबाट बचेको गाडी उपलब्ध गराएका छन । तर सहसचिव र सहसचिवभन्दा तल्लो तहका कर्मचारीले आफ्नो व्यवस्थापन आफैँ गरिरहेका छन् ।</p><p>केही कर्मचारीले नीजि गाडी, केहीले मोटरसाइकल स्कूटर, केहीले पठाउबाट काम चलाइरहेका छन् । केही कर्मचारी भने हिँडेरै कार्यालय-निवास आवाजावत गरिरहेका छन । भौतिक पूर्वाधार मन्त्रालयका सहसचिव तथा प्रवक्ता भिमार्जुन अधिकारीले मन्त्रालयका सचिव बाहेक अन्य कर्मचारीहरूले सवारी साधानको हकमा आफ्नो व्यवस्थापन आफैँ गरिरहेको बताए ।  </p><p>‘मैले सार्वजनिक सवारीबाट मन्त्रालयबाट निवास आउने जाने गरिरहेको छु । अन्य साथीहरुले आफ्नो व्यवस्था आफैँ गरिरहनु भएको छ । केहीले पठाउबाट काम चलाउनु भएको छ । केहीले आफ्नै निजी सवारी साधन प्रयोग गरिरहनु भएको छ ।’  </p><p>उनका अनुसार मन्त्रालयका सचिवहरूले भने आगलागीबाट बँचेको गाडी प्रयोग गरिरहेका छन् ।</p><p>यसैगरी शहरी विकास मन्त्रालयका प्रवक्ता नारायण मैनालीका अनुसार भदौ २४ गतेको आन्दोलनमा मन्त्रालयमा रहेका गाडीमध्ये एउटा मात्र गाडी आगलागीबाट बचेको छ । उनले भने ‘अहिले त्यही गाडी मन्त्रालयका सचिवज्यूले प्रयोग गरिरहनु भएको छ । अन्य कर्मचारीहरूले आफ्नो व्यवस्थापन आफैँ गरिरहनु भएको छ ।’  </p><p>मैनालीका अनुसार विभिन्न मन्त्रालयहरूले आगलागीबाट जलेका गाडी नयाँ बानेश्वरस्थित संसद भवन परिसरमा लगेर थन्काउन सुरु गरेको छ । ‘जलेका गाडीहरुको व्यवस्थपान मन्त्रालयहरूले आफैँ गरिरहेका छन । धेरैजसो मन्त्रालयहरुले जलेका गाडीको मुचुल्का उठाइ नयाँ बानेश्वरस्थित संसद भवन पसिरमा थन्काउने गरेका छन’ उनले भने । बीमा गरिएका गाडीको हकमा बीमाका लागि प्रक्रिया पूरा गरी संसद भवन परिसरमा थन्काउने गरिएको छ ।</p><p>सिंहदरबार परिसर भित्र रहेका र परिसर बाहिर रहेका सबै सरकारी कार्यालयहरूले आफ्नो जलेको गाडी र क्षति भएको सम्पत्ति बारेमा विवरण संकलन गर्न सुरु गरेका छन । धेरैजसो कार्यालयहरूले विवरण संकलन गर्न समिति नै बनाएका छन् । सिंहदरबार परिसर भित्र अहिले जलेका गाडीले भरिएका छन् । जताततै जलेका गाडी मात्र भेटिन्छन । नजलेका तथा तोडफोड नभएका गाडी निकै कम देखिने गरेका छन । सिंहदरबार परिसर भित्र प्राय: सबै मन्त्रालयमा गाडी तोडफोड तथा आगलागीबाट फुटेका शिशाका टुक्रा यत्रतत्र भेटिन्छ ।  विभिन्न मन्त्रालयका प्राविधिक कर्मचारीहरूले बिहीबार जलेर अथवा तोडफोडबाट आशिंक क्षति भएका गाडीहरूको विषयमा प्राविधिक परीक्षण सुरु गरेका छन ।</p><p>कति गाडी जले ?</p><p>जेन जी आन्दोलनको क्रममा विभिन्न मन्त्रालयहरुमा १ हजारभन्दा बढी गाडी जलेको तथा तोडफोड भएको प्रारम्भिक अनुमान गरिएको छ । प्रारम्भिक अनुमान अनुसार करिब ४ सय गाडी र करिब ६ सय मोटर साइकल जलेका छन । शहरी विकास मन्त्रालयका प्रवक्ता मैनालीका अनुसार मन्त्रालय र मन्त्रालय मातहतका कार्यालयमा ५२ वटा साना गाडी र करिब ७० वटा मोटर साइकल जलेका छन । यसैगरी भौतिक मन्त्रालयमा ९ वटा गाडी जलेका छन भने १३ वटा गाडीमा तोडफोड गरिएका छन् । यसैगरी मन्त्रिपरिषद् तथा प्रधानमन्त्री कार्यालयमा करिब ४८ वटा साना गाडी र करिब ७० वटा मोटरसाइकल जलेका छन ।  </p><p>गृहमा करिब २५ वटा साना गाडी र करिब ३० वटा मोटर साइकल जलेका छन । सडक विभागले जलेका गाडीको विषयमा विवरण संकलन गर्न उपमहानिर्देशक श्याम खड्काको संयोजकत्वमा एउटा समिति नै बनाएको छ ।</p><p>जेन जी आन्दोलनभन्दा अघि सिंहदरबार परिसरभित्र स्वास्थ्य बाहेक सबै मन्त्रालयका कार्यालय थिए । यसैगरी विभिन्न आयोग र सकारी संचार माध्यमको कार्यालय पनि सिंहदरबार परिसर भित्र छन । जेन जी आन्दोलनले अधिकांश कार्यालयहरूमा क्षति पुर्‍याएको छ।</p>",
  "content_text": "जेन-जी आन्दोलनको क्रममा आगलागी र तोडफोडबाट बचेखुचेका सवारी साधानबाट विभिन्न मन्त्रालयले काम चलाइरहेका छन् । अन्तरिम सरकार बनेपछि प्रधानमन्त्री तथा मन्त्रीहरुले कहाँ राखेका गाडी चढेका छन् भन्ने कौतुहलता उत्पन्न भैरहेका बेला गृहमन्त्रालयले यसको व्यवस्थापन गरिरहेको पाइएको छ । ‘प्रधानमन्त्रीदेखि मन्त्रीहरुसम्मलाई गृहमन्त्रालयले गाडी व्यवस्थापन गरिरहेको छ’, मन्त्रालयल स्रोतले भन्यो । जलेका गाडी भने बिहीबारदेखि नयाँ बानेश्वरस्थित संसद भवन परिसरमा लगेर थन्क्याउन सुरु गरेका छन् । भदौ २४ को आन्दोलन पछि गृहमन्त्रालय अन्तर्गत आन्तरिक प्रशासन महाशाखा मातहतको सवारी तथा सभारोह व्यवस्थापन शाखाले विशिष्ट व्यक्तिको सवारी व्यवस्थापन गरिरहेको मन्त्रालयका सहप्रवक्ता तथा सूचना अधिकारी रविन्द्र आचार्यले बताए । उनका अनुसार यो शाखाले आगलागीबाट बचेखुचको गाडीबाट विशिष्ट व्यक्तिलाई सवारी व्यवस्थापन गरिरहेको छ । मन्त्रालय स्रोतका अनुसार अधिकांश मन्त्रालयले मन्त्रालयका सचिवलाई आगलागीबाट बचेको गाडी उपलब्ध गराएका छन । तर सहसचिव र सहसचिवभन्दा तल्लो तहका कर्मचारीले आफ्नो व्यवस्थापन आफैँ गरिरहेका छन् । केही कर्मचारीले नीजि गाडी, केहीले मोटरसाइकल स्कूटर, केहीले पठाउबाट काम चलाइरहेका छन् । केही कर्मचारी भने हिँडेरै कार्यालय-निवास आवाजावत गरिरहेका छन । भौतिक पूर्वाधार मन्त्रालयका सहसचिव तथा प्रवक्ता भिमार्जुन अधिकारीले मन्त्रालयका सचिव बाहेक अन्य कर्मचारीहरूले सवारी साधानको हकमा आफ्नो व्यवस्थापन आफैँ गरिरहेको बताए । ‘मैले सार्वजनिक सवारीबाट मन्त्रालयबाट निवास आउने जाने गरिरहेको छु । अन्य साथीहरुले आफ्नो व्यवस्था आफैँ गरिरहनु भएको छ । केहीले पठाउबाट काम चलाउनु भएको छ । केहीले आफ्नै निजी सवारी साधन प्रयोग गरिरहनु भएको छ ।’ उनका अनुसार मन्त्रालयका सचिवहरूले भने आगलागीबाट बँचेको गाडी प्रयोग गरिरहेका छन् । यसैगरी शहरी विकास मन्त्रालयका प्रवक्ता नारायण मैनालीका अनुसार भदौ २४ गतेको आन्दोलनमा मन्त्रालयमा रहेका गाडीमध्ये एउटा मात्र गाडी आगलागीबाट बचेको छ । उनले भने ‘अहिले त्यही गाडी मन्त्रालयका सचिवज्यूले प्रयोग गरिरहनु भएको छ । अन्य कर्मचारीहरूले आफ्नो व्यवस्थापन आफैँ गरिरहनु भएको छ ।’ मैनालीका अनुसार विभिन्न मन्त्रालयहरूले आगलागीबाट जलेका गाडी नयाँ बानेश्वरस्थित संसद भवन परिसरमा लगेर थन्काउन सुरु गरेको छ । ‘जलेका गाडीहरुको व्यवस्थपान मन्त्रालयहरूले आफैँ गरिरहेका छन । धेरैजसो मन्त्रालयहरुले जलेका गाडीको मुचुल्का उठाइ नयाँ बानेश्वरस्थित संसद भवन पसिरमा थन्काउने गरेका छन’ उनले भने । बीमा गरिएका गाडीको हकमा बीमाका लागि प्रक्रिया पूरा गरी संसद भवन परिसरमा थन्काउने गरिएको छ । सिंहदरबार परिसर भित्र रहेका र परिसर बाहिर रहेका सबै सरकारी कार्यालयहरूले आफ्नो जलेको गाडी र क्षति भएको सम्पत्ति बारेमा विवरण संकलन गर्न सुरु गरेका छन । धेरैजसो कार्यालयहरूले विवरण संकलन गर्न समिति नै बनाएका छन् । सिंहदरबार परिसर भित्र अहिले जलेका गाडीले भरिएका छन् । जताततै जलेका गाडी मात्र भेटिन्छन । नजलेका तथा तोडफोड नभएका गाडी निकै कम देखिने गरेका छन । सिंहदरबार परिसर भित्र प्राय: सबै मन्त्रालयमा गाडी तोडफोड तथा आगलागीबाट फुटेका शिशाका टुक्रा यत्रतत्र भेटिन्छ । विभिन्न मन्त्रालयका प्राविधिक कर्मचारीहरूले बिहीबार जलेर अथवा तोडफोडबाट आशिंक क्षति भएका गाडीहरूको विषयमा प्राविधिक परीक्षण सुरु गरेका छन । कति गाडी जले ? जेन जी आन्दोलनको क्रममा विभिन्न मन्त्रालयहरुमा १ हजारभन्दा बढी गाडी जलेको तथा तोडफोड भएको प्रारम्भिक अनुमान गरिएको छ । प्रारम्भिक अनुमान अनुसार करिब ४ सय गाडी र करिब ६ सय मोटर साइकल जलेका छन । शहरी विकास मन्त्रालयका प्रवक्ता मैनालीका अनुसार मन्त्रालय र मन्त्रालय मातहतका कार्यालयमा ५२ वटा साना गाडी र करिब ७० वटा मोटर साइकल जलेका छन । यसैगरी भौतिक मन्त्रालयमा ९ वटा गाडी जलेका छन भने १३ वटा गाडीमा तोडफोड गरिएका छन् । यसैगरी मन्त्रिपरिषद् तथा प्रधानमन्त्री कार्यालयमा करिब ४८ वटा साना गाडी र करिब ७० वटा मोटरसाइकल जलेका छन । गृहमा करिब २५ वटा साना गाडी र करिब ३० वटा मोटर साइकल जलेका छन । सडक विभागले जलेका गाडीको विषयमा विवरण संकलन गर्न उपमहानिर्देशक श्याम खड्काको संयोजकत्वमा एउटा समिति नै बनाएको छ । जेन जी आन्दोलनभन्दा अघि सिंहदरबार परिसरभित्र स्वास्थ्य बाहेक सबै मन्त्रालयका कार्यालय थिए । यसैगरी विभिन्न आयोग र सकारी संचार माध्यमको कार्यालय पनि सिंहदरबार परिसर भित्र छन । जेन जी आन्दोलनले अधिकांश कार्यालयहरूमा क्षति पुर्‍याएको छ।",
  "fetched_at": "2025-09-18T15:41:17.216738Z",
  "id": "8bcea32e7a7c339ff1480a6b849ad5124bd08d83528c710934e48f7e7e98e487",
  "images": [
    "https://images.nagariknewscdn.com/authors/1758207983_bIKE.jpg"
  ],
  "lang": "ne",
  "published_at": "2025-09-18T15:02:54Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "अधिकांश मन्त्रालयले मन्त्रालयका सचिवलाई आगलागीबाट बचेको गाडी उपलब्ध गराएका छन । तर सहसचिव र सहसचिवभन्दा तल्लो तहका कर्मचारीले आफ्नो व्यवस्थापन आफैँ गरिरहेका छन् ।...",
  "tags": null,
  "title": "बँचेखुचेको गाडीबाट काम चलाउँदैन मन्त्रायलय",
  "url": "https://nagariknews.nagariknetwork.com/social-affairs/ministry-does-not-operate-from-abandoned-vehicles-73-90.html",
  "version": 1
}