{
  "byline": "नेपाल जापान",
  "canonical_hash": "e9ab07951ac4a14c6ad94fb11dc13619a67bd2c1ee9e1d486f55d53332c48b76",
  "content_html": "<p style=\"text-align: justify;\">राष्ट्रियसभाका अध्यक्ष नारायणप्रसाद दाहालले प्रधानमन्त्री सुशीला कार्कीसँग भेट गरी बधाई तथा सफल कार्यकालको शुभकामना दिनुभएको छ ।</p>\n<p style=\"text-align: justify;\">भदौ ३१ गते मंगलबार विहान अध्यक्ष दाहाल प्रधानमन्त्री निवास बालुवाटारमा पुगेर प्रधानमन्त्री कार्कीलाई कार्यकाल सफलताको शुभकामना दिनुभएको हो ।</p>\n<p style=\"text-align: justify;\">भेटका क्रममा उनीहरूबीच देशको विकसित घटनाक्रम र समसामयिक राजनीतिक अवस्थाका विषयमा छलफल भएको समाचारमा जनाइएको छ ।</p>\n<p style=\"text-align: justify;\">भेटमा प्रधानमन्त्री कार्कीले देशलाई शान्ति र स्थिरतातर्फ लैजान राष्ट्रियसभाको महत्त्वपूर्ण भूमिका हुने बताउँदै वर्तमान राष्ट्रिय संकटलाई सही निकास दिन सबैले सहकार्य गरी अघि बढ्नुपर्नेमा जोड दिनुभएको थियो ।</p>\n<p style=\"text-align: justify;\">त्यस्तै अध्यक्ष दाहालले राष्ट्रियसभाको काम–कारबाही, अवस्था र नयाँ बानेश्वरस्थित संघीय संसद् भवन तथा सिंहदरबारस्थित संघीय संसद् सचिवालयमा भएको क्षतिका बारेमा जानकारी गराउनुभएको उहाँको सचिवालयले जनाएको छ ।</p>",
  "content_text": "राष्ट्रियसभाका अध्यक्ष नारायणप्रसाद दाहालले प्रधानमन्त्री सुशीला कार्कीसँग भेट गरी बधाई तथा सफल कार्यकालको शुभकामना दिनुभएको छ । भदौ ३१ गते मंगलबार विहान अध्यक्ष दाहाल प्रधानमन्त्री निवास बालुवाटारमा पुगेर प्रधानमन्त्री कार्कीलाई कार्यकाल सफलताको शुभकामना दिनुभएको हो । भेटका क्रममा उनीहरूबीच देशको विकसित घटनाक्रम र समसामयिक राजनीतिक अवस्थाका विषयमा छलफल भएको समाचारमा जनाइएको छ । भेटमा प्रधानमन्त्री कार्कीले देशलाई शान्ति र स्थिरतातर्फ लैजान राष्ट्रियसभाको महत्त्वपूर्ण भूमिका हुने बताउँदै वर्तमान राष्ट्रिय संकटलाई सही निकास दिन सबैले सहकार्य गरी अघि बढ्नुपर्नेमा जोड दिनुभएको थियो । त्यस्तै अध्यक्ष दाहालले राष्ट्रियसभाको काम–कारबाही, अवस्था र नयाँ बानेश्वरस्थित संघीय संसद् भवन तथा सिंहदरबारस्थित संघीय संसद् सचिवालयमा भएको क्षतिका बारेमा जानकारी गराउनुभएको उहाँको सचिवालयले जनाएको छ ।",
  "fetched_at": "2025-09-16T10:23:40.193411Z",
  "id": "1c4c342155f7718d2b8dd128c120e34a4ca79870390c4202db1a18215c728fd8",
  "images": [],
  "lang": "ne",
  "published_at": "2025-09-16T10:05:22Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "राष्ट्रियसभाका अध्यक्ष नारायणप्रसाद दाहालले प्रधानमन्त्री सुशीला कार्कीसँग भेट गरी बधाई तथा सफल कार्यकालको शुभकामना दिनुभएको छ । भदौ ३१ गते मंगलबार विहान अध्यक्ष दाहाल प्रधानमन्त्री निवास बालुवाटारमा पुगेर प्रधानमन्त्री कार्कीलाई कार्यकाल सफलताको शुभकामना दिनुभएको हो । भेटका क्रममा उनीहरूबीच देशको विकसित घटनाक्रम र समसामयिक राजनीतिक अवस्थाका विषयमा छलफल भएको समाचारमा जनाइएको छ । भेटमा प्रधानमन्त्री &#8230;",
  "tags": null,
  "title": "प्रधानमन्त्री कार्की र राष्ट्रियसभाका अध्यक्ष दाहालबीच भेटवार्ता",
  "url": "https://www.nepaljapan.com/09/16/681147/",
  "version": 1
}