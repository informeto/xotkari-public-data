{
  "byline": "नेपाल जापान",
  "canonical_hash": "300c4587c32fcf3a0a6ef5d993d681d5b5a081b75c16a9b1731c056e3df36202",
  "content_html": "<p style=\"text-align: justify;\">मुलुकमा भ्रष्टाचार बढ्यो, सुशासन भएन भन्दै नवपुस्ताले आन्दोलन गरेर सरकार नै ढालिदिए पनि कर्मचारीहरु भने अझै पनि घूस खान हच्किएका छैनन् । उनीहरु हाकाहाकी घूस मागिरहेका छन् ।</p>\n<p style=\"text-align: justify;\">अख्तियार दुरूपयोग अनुसन्धान आयोगको कर्णाली प्रदेश कार्यालयले दैलेखको डुङ्गेश्वर गाउँपालिकाका लेखा प्रमुखलाई सेवाग्राहीसँग घुस लिएको नगदसहित कर्णाली प्रदेश राजधानी सुर्खेतमा पक्राउ गरेको छ ।</p>\n<p style=\"text-align: justify;\">गाउँपालिकाको सातौँ तहका वरिष्ठ लेखा अधिकृत टङ्कबहादुर कार्कीलाई सुर्खेतको वीरेन्द्रनगर नगरपालिका–९ मङ्गलगडी चोकबाट अख्तियारको कर्णाली प्रदेश कार्यालयको टोलीले आइतबार राति अबेर रु एक लाख घुससहित नियन्त्रणमा लिएको हो ।</p>\n<p style=\"text-align: justify;\">गाउँपालिकाको सडक स्तरोन्नति तथा निर्माण सम्पन्नको अन्तिम भुक्तानी गर्ने क्रममा सेवाग्राहीसँग लिएको उक्त रकमसहित पक्राउ गरी अनुसन्धान थालिएको अख्तियारको केन्द्रीय कार्यालयका प्रवक्ता राजेन्द्रकुमार पौडेलले जानकारी दिनुभयो ।</p>",
  "content_text": "मुलुकमा भ्रष्टाचार बढ्यो, सुशासन भएन भन्दै नवपुस्ताले आन्दोलन गरेर सरकार नै ढालिदिए पनि कर्मचारीहरु भने अझै पनि घूस खान हच्किएका छैनन् । उनीहरु हाकाहाकी घूस मागिरहेका छन् । अख्तियार दुरूपयोग अनुसन्धान आयोगको कर्णाली प्रदेश कार्यालयले दैलेखको डुङ्गेश्वर गाउँपालिकाका लेखा प्रमुखलाई सेवाग्राहीसँग घुस लिएको नगदसहित कर्णाली प्रदेश राजधानी सुर्खेतमा पक्राउ गरेको छ । गाउँपालिकाको सातौँ तहका वरिष्ठ लेखा अधिकृत टङ्कबहादुर कार्कीलाई सुर्खेतको वीरेन्द्रनगर नगरपालिका–९ मङ्गलगडी चोकबाट अख्तियारको कर्णाली प्रदेश कार्यालयको टोलीले आइतबार राति अबेर रु एक लाख घुससहित नियन्त्रणमा लिएको हो । गाउँपालिकाको सडक स्तरोन्नति तथा निर्माण सम्पन्नको अन्तिम भुक्तानी गर्ने क्रममा सेवाग्राहीसँग लिएको उक्त रकमसहित पक्राउ गरी अनुसन्धान थालिएको अख्तियारको केन्द्रीय कार्यालयका प्रवक्ता राजेन्द्रकुमार पौडेलले जानकारी दिनुभयो ।",
  "fetched_at": "2025-09-22T10:57:35.352399Z",
  "id": "d7a8e042693a7e4b85b6bafb2b44618e6eda156e3291b4b2f24ca2d8ea0be60d",
  "images": [],
  "lang": "ne",
  "published_at": "2025-09-22T10:53:46Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "मुलुकमा भ्रष्टाचार बढ्यो, सुशासन भएन भन्दै नवपुस्ताले आन्दोलन गरेर सरकार नै ढालिदिए पनि कर्मचारीहरु भने अझै पनि घूस खान हच्किएका छैनन् । उनीहरु हाकाहाकी घूस मागिरहेका छन् । अख्तियार दुरूपयोग अनुसन्धान आयोगको कर्णाली प्रदेश कार्यालयले दैलेखको डुङ्गेश्वर गाउँपालिकाका लेखा प्रमुखलाई सेवाग्राहीसँग घुस लिएको नगदसहित कर्णाली प्रदेश राजधानी सुर्खेतमा पक्राउ गरेको छ । गाउँपालिकाको सातौँ तहका &#8230;",
  "tags": null,
  "title": "अझै पनि घूस खान डराएका छैनन् कर्मचारी",
  "url": "https://www.nepaljapan.com/09/22/682143/",
  "version": 1
}