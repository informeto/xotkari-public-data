{
  "byline": "नेपाल जापान",
  "canonical_hash": "a9ae4b857f0e71960ef7df548869a82a01dd8896047fe4a119a7906b53d24288",
  "content_html": "<p style=\"text-align: justify;\">गत भदौ २४ गते जेनजी आन्दोलनको दोस्रो दिन नयाँ वानेश्वरस्थित संघीय संसद परिसरमा रहेको राष्ट्रिय वाणिज्य बैंकबाट ठूलो मात्रामा नगद र सुन लटिएको खुलासा भएको छ ।</p>\n<p style=\"text-align: justify;\">नेपाल राष्ट्र बैंकका गभर्नर विश्वनाथ पौडेलले सुशान्त प्रधानसँगको पोडकाष्टमा प्रर्दशनका क्रममा राष्ट्रिय वाणिज्य बैंक वानेश्वर शाखाको ५ करोड १५ लाख रुपैयाँ र करिब १८ किलो सुन लुटिएको बताउनु भएपछि अहिले यो निकै चर्चामा रहेको छ ।</p>\n<p style=\"text-align: justify;\">वाणिज्य बैंकबाट रकम लुटेर भाग्नेहरुमध्ये केहीलाई सेनाले २४ गते राति नै पक्राउ गरेको, लुटेराहरुले फालेका रकम पाउने व्यक्तिले प्रहरीलाई बुझाएका समाचार आइरहँदा गभर्नर पौडेलले सो खुलासा गर्नुभएको हो ।</p>\n<p style=\"text-align: justify;\">लुटिएका सुन ऋण धितोमा रहेकोमध्येको भएको र ग्राहकको लकरमा रहेको सुन भने सुरक्षित रहेको बताइएको छ । चल्तीको बजारमूल्यलाई जोड्दा लुटिएको सुन ३४ करोडभन्दा बढीको हुन आउँछ भने पाँच करोडभन्दा बढी नगदसहित गरेर करिब ४० करोड रुपैयाँ बराबर हुन आउँछ । यति ठूलो परिमाणमा भएको लुटपाट आफैंमा विष्यमयकारी छ ।</p>\n<p><img alt=\"\" class=\"aligncenter size-full wp-image-681411\" height=\"449\" src=\"https://www.nepaljapan.com/wp-content/uploads/2025/09/RBB-Banshwor-1-e1758175741578.jpg\" width=\"800\" /></p>\n<p style=\"text-align: justify;\">संसद भवन परिसरमा बैंकको शाखा २०७६ साउनमा खुलेको थियो । तत्कालीन सभामुख कृष्णबहादुर महराले सो शाखाको उद्घाटन गर्नुभएको थियो ।</p>\n<p style=\"text-align: justify;\">यसबीच जिल्ला प्रहरी परिसर काठमाडौँले बिना बिलबिजकको सामान किनबेच नगर्न सबैमा अनुरोध गरेको छ । जेनजीको प्रदर्शनकाक्रममा आपराधिक समूहद्वारा लुटिएका गरगहना बिक्री गर्न सुनचाँदी पसलमा ल्याउन सक्ने भएकाले बिल भर्पाइ बिनाका सुनचाँदीका गरगहना खरिद नगर्न अनुरोध गरेको हो ।</p>\n<p style=\"text-align: justify;\">प्रहरीले त्यस्ता सामानहरू प्राप्त भएमा प्रहरी कन्ट्रोल नम्बर १००, जिल्ला प्रहरी परिसर, काठमाडौँको सम्पर्क नम्बर ९८५१२८३०१२ र नजिकको प्रहरी कार्यालयमा उक्त विषयको जानकारी दिन पनि सबैमा अनुरोध गरेको छ ।</p>\n<p style=\"text-align: justify;\">जिल्ला प्रहरी परिसर काठमाडौँका प्रवक्ता एवं प्रहरी उपरीक्षक अपिलराज बोहराले बिल भर्पाइ बिनाका सुनचाँदीका गरगहना खरिद नगर्न हुन र त्यस्तो कुनै सूचना पाएमा तत्काल प्रहरीलाई खबर गर्न सम्बन्धित सबैमा अनुरोध गर्दै त्यस्ता आपराधिक कार्यमा संलग्न रहेको पाइएमा प्रचलित कानुनबमोजिम कारबाही हुनेछ चेतावनी दिनुभएको छ ।</p>",
  "content_text": "गत भदौ २४ गते जेनजी आन्दोलनको दोस्रो दिन नयाँ वानेश्वरस्थित संघीय संसद परिसरमा रहेको राष्ट्रिय वाणिज्य बैंकबाट ठूलो मात्रामा नगद र सुन लटिएको खुलासा भएको छ । नेपाल राष्ट्र बैंकका गभर्नर विश्वनाथ पौडेलले सुशान्त प्रधानसँगको पोडकाष्टमा प्रर्दशनका क्रममा राष्ट्रिय वाणिज्य बैंक वानेश्वर शाखाको ५ करोड १५ लाख रुपैयाँ र करिब १८ किलो सुन लुटिएको बताउनु भएपछि अहिले यो निकै चर्चामा रहेको छ । वाणिज्य बैंकबाट रकम लुटेर भाग्नेहरुमध्ये केहीलाई सेनाले २४ गते राति नै पक्राउ गरेको, लुटेराहरुले फालेका रकम पाउने व्यक्तिले प्रहरीलाई बुझाएका समाचार आइरहँदा गभर्नर पौडेलले सो खुलासा गर्नुभएको हो । लुटिएका सुन ऋण धितोमा रहेकोमध्येको भएको र ग्राहकको लकरमा रहेको सुन भने सुरक्षित रहेको बताइएको छ । चल्तीको बजारमूल्यलाई जोड्दा लुटिएको सुन ३४ करोडभन्दा बढीको हुन आउँछ भने पाँच करोडभन्दा बढी नगदसहित गरेर करिब ४० करोड रुपैयाँ बराबर हुन आउँछ । यति ठूलो परिमाणमा भएको लुटपाट आफैंमा विष्यमयकारी छ । संसद भवन परिसरमा बैंकको शाखा २०७६ साउनमा खुलेको थियो । तत्कालीन सभामुख कृष्णबहादुर महराले सो शाखाको उद्घाटन गर्नुभएको थियो । यसबीच जिल्ला प्रहरी परिसर काठमाडौँले बिना बिलबिजकको सामान किनबेच नगर्न सबैमा अनुरोध गरेको छ । जेनजीको प्रदर्शनकाक्रममा आपराधिक समूहद्वारा लुटिएका गरगहना बिक्री गर्न सुनचाँदी पसलमा ल्याउन सक्ने भएकाले बिल भर्पाइ बिनाका सुनचाँदीका गरगहना खरिद नगर्न अनुरोध गरेको हो । प्रहरीले त्यस्ता सामानहरू प्राप्त भएमा प्रहरी कन्ट्रोल नम्बर १००, जिल्ला प्रहरी परिसर, काठमाडौँको सम्पर्क नम्बर ९८५१२८३०१२ र नजिकको प्रहरी कार्यालयमा उक्त विषयको जानकारी दिन पनि सबैमा अनुरोध गरेको छ । जिल्ला प्रहरी परिसर काठमाडौँका प्रवक्ता एवं प्रहरी उपरीक्षक अपिलराज बोहराले बिल भर्पाइ बिनाका सुनचाँदीका गरगहना खरिद नगर्न हुन र त्यस्तो कुनै सूचना पाएमा तत्काल प्रहरीलाई खबर गर्न सम्बन्धित सबैमा अनुरोध गर्दै त्यस्ता आपराधिक कार्यमा संलग्न रहेको पाइएमा प्रचलित कानुनबमोजिम कारबाही हुनेछ चेतावनी दिनुभएको छ ।",
  "fetched_at": "2025-09-18T06:33:20.768907Z",
  "id": "d7d5935b8083eacd5fbffe4e67268e2cbcba4a7df0f0169537139645487727f9",
  "images": [
    "https://www.nepaljapan.com/wp-content/uploads/2025/09/RBB-Banshwor-1-e1758175741578.jpg"
  ],
  "lang": "ne",
  "published_at": "2025-09-18T06:12:54Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "गत भदौ २४ गते जेनजी आन्दोलनको दोस्रो दिन नयाँ वानेश्वरस्थित संघीय संसद परिसरमा रहेको राष्ट्रिय वाणिज्य बैंकबाट ठूलो मात्रामा नगद र सुन लटिएको खुलासा भएको छ । नेपाल राष्ट्र बैंकका गभर्नर विश्वनाथ पौडेलले सुशान्त प्रधानसँगको पोडकाष्टमा प्रर्दशनका क्रममा राष्ट्रिय वाणिज्य बैंक वानेश्वर शाखाको ५ करोड १५ लाख रुपैयाँ र करिब १८ किलो सुन लुटिएको बताउनु &#8230;",
  "tags": null,
  "title": "आन्दोलनका क्रममा राष्ट्रिय वाणिज्य बैंकबाट सवा ५ करोड रुपैयाँ र १८ किलो सुन लुटियो",
  "url": "https://www.nepaljapan.com/09/18/681404/",
  "version": 1
}