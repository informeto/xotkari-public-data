{
  "byline": "राजधानी समाचारदाता",
  "canonical_hash": "5e25db16a47588800815c57e40bcc81eace75cb3cb37e6f70a820b0e88857a4a",
  "content_html": "<img alt=\"\" class=\"attachment-full size-full wp-post-image\" height=\"893\" src=\"https://rajdhanidaily.com/wp-content/uploads/2025/09/bidek.jpg\" style=\"float: left; margin: 0 15px 15px 0;\" width=\"1191\" />\n<p>काठमाडौं । शिक्षक र कर्मचारीको लामो आन्दोलनपछि बन्न लागेका निजामती सेवासम्बन्धी र विद्यालय शिक्षासम्बन्धी कानुनसहित ३० वटा कानुन निर्माण प्रक्रिया अलपत्र परेका छन् ।</p>\n\n\n\n<p>प्रतिनिधिसभा विघटन भएपछि प्रतिनिधिसभाबाट पारित भएर राष्ट्रिय सभामा लामो छलफलपछि पारित भएको विधेयकलाई पुनः प्रतिनिधिसभाले ‘इन्डोर्स’ नै गरेन । जसका कारण सहमति जुटिसकेर पनि निजामतीसम्बन्धी कानुन बन्नै सकेन । शिक्षकहरूको लामो आन्दोलनपछि दुवै सदनबाट पारित हुने क्रममा रहेको शिक्षा विधेयक पनि अलपत्र परेको छ ।</p>\n\n\n\n<blockquote class=\"wp-block-quote\"><p><strong><span class=\"has-inline-color has-vivid-red-color\">कम्तीमा ६ महिना धकेलियो शिक्षक र निजामतीका माग</span></strong></p></blockquote>\n\n\n\n<p>राष्ट्रिय सभा जीवित नै रहे पनि दुवै सदनबाट पारित नभई विधेयकले कानुनको रूप नपाउने भएका कारण संसद्मा विचाराधीन ३० वटा विधेयक अलपत्र बनेका छन् । कानुन र नीति बनाउने व्यावस्थापिका संसद्भित्रको दलीय स्वार्थका कारण बजेट अधिवेशनमा बजेटबाहेक कुनै पनि कानुन पारित हुन सकेनन् ।</p>\n\n\n\n<p>प्रहरी विधेयकदेखि अख्तियार दुरुपयोग अनुसन्धान आयोग ऐनसम्बन्धी विधेयकसम्मलाई राज्य व्यवस्था समितिले अड्काएर राखेको थियो । मन्त्रिपरिषद्का नीतिगत भ्रष्टाचारमा पनि अख्तियार लाग्न सक्नेगरी तयार भएको अख्तियारसम्बन्धी विधेयक दलीय स्वार्थका कारण राज्य व्यवस्था समितिमा लामो समय अड्काइएका कारण पारित हुनै सकेन ।</p>\n\n\n\n<p>संसद् सचिवालयका अनुसार प्रतिनिधिसभामा उत्पत्ति भएका सरकारी २१ वटा र गैरसरकारी दुईवटा विधेयक छन् । ३६ वटा प्रमाणीकरण भएका विधेयक छन् भने अब ३० वटा विधेयक निष्क्रिय भएका छन् ।</p>\n\n\n\n<p>३० वटा विधेयकमध्ये गैरसरकारी विधेयकका रूपमा प्रतिनिधिसभामा दर्ता भएका दुईवटा विधेयक अलपत्र परे भने एउटा विधेयक सैद्धान्तिक छलफल समाप्त भएर पनि अलपत्र बन्यो ।</p>\n\n\n\n<p>दफावार छलफलका लागि विषयगत समितिमा पठाइएका २० वटा विधेयक अब काम नलाग्ने अवस्थामा पुगे । यस्ता विधेयक प्रतिनिधिसभामा १४ वटा र राष्ट्रिय सभामा ६ वटा थिए ।</p>\n\n\n\n<p>समितिले प्रतिनिधिसभामा प्रतिवेदन पेस गरेको एउटा, राष्ट्रपतिबाट सन्देशसहित राष्ट्रिय सभामा पठाइएका दुईवटा विधेयक पनि अलपत्र परका छन् ।</p>\n\n\n\n<p>राष्ट्रिय सभाबाट संशोधनसहित पारित गरी फिर्ता आएका दुईवटा राष्ट्रिय सभामा उत्पत्ति र पारित भई सन्देशसहित प्राप्त भएको एउटा गैरसरकारी र दुवै सदनबाट पारित भएर पनि राष्ट्रपतिबाट फिर्ता आएको एउटा विधेयक अलपत्र परेको छ ।</p>\n<p>The post <a href=\"https://rajdhanidaily.com/id/121820/\" rel=\"nofollow\">३० वटा कानुन निर्माण प्रक्रिया अलपत्र</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । शिक्षक र कर्मचारीको लामो आन्दोलनपछि बन्न लागेका निजामती सेवासम्बन्धी र विद्यालय शिक्षासम्बन्धी कानुनसहित ३० वटा कानुन निर्माण प्रक्रिया अलपत्र परेका छन् । प्रतिनिधिसभा विघटन भएपछि प्रतिनिधिसभाबाट पारित भएर राष्ट्रिय सभामा लामो छलफलपछि पारित भएको विधेयकलाई पुनः प्रतिनिधिसभाले ‘इन्डोर्स’ नै गरेन । जसका कारण सहमति जुटिसकेर पनि निजामतीसम्बन्धी कानुन बन्नै सकेन । शिक्षकहरूको लामो आन्दोलनपछि दुवै सदनबाट पारित हुने क्रममा रहेको शिक्षा विधेयक पनि अलपत्र परेको छ । कम्तीमा ६ महिना धकेलियो शिक्षक र निजामतीका माग राष्ट्रिय सभा जीवित नै रहे पनि दुवै सदनबाट पारित नभई विधेयकले कानुनको रूप नपाउने भएका कारण संसद्मा विचाराधीन ३० वटा विधेयक अलपत्र बनेका छन् । कानुन र नीति बनाउने व्यावस्थापिका संसद्भित्रको दलीय स्वार्थका कारण बजेट अधिवेशनमा बजेटबाहेक कुनै पनि कानुन पारित हुन सकेनन् । प्रहरी विधेयकदेखि अख्तियार दुरुपयोग अनुसन्धान आयोग ऐनसम्बन्धी विधेयकसम्मलाई राज्य व्यवस्था समितिले अड्काएर राखेको थियो । मन्त्रिपरिषद्का नीतिगत भ्रष्टाचारमा पनि अख्तियार लाग्न सक्नेगरी तयार भएको अख्तियारसम्बन्धी विधेयक दलीय स्वार्थका कारण राज्य व्यवस्था समितिमा लामो समय अड्काइएका कारण पारित हुनै सकेन । संसद् सचिवालयका अनुसार प्रतिनिधिसभामा उत्पत्ति भएका सरकारी २१ वटा र गैरसरकारी दुईवटा विधेयक छन् । ३६ वटा प्रमाणीकरण भएका विधेयक छन् भने अब ३० वटा विधेयक निष्क्रिय भएका छन् । ३० वटा विधेयकमध्ये गैरसरकारी विधेयकका रूपमा प्रतिनिधिसभामा दर्ता भएका दुईवटा विधेयक अलपत्र परे भने एउटा विधेयक सैद्धान्तिक छलफल समाप्त भएर पनि अलपत्र बन्यो । दफावार छलफलका लागि विषयगत समितिमा पठाइएका २० वटा विधेयक अब काम नलाग्ने अवस्थामा पुगे । यस्ता विधेयक प्रतिनिधिसभामा १४ वटा र राष्ट्रिय सभामा ६ वटा थिए । समितिले प्रतिनिधिसभामा प्रतिवेदन पेस गरेको एउटा, राष्ट्रपतिबाट सन्देशसहित राष्ट्रिय सभामा पठाइएका दुईवटा विधेयक पनि अलपत्र परका छन् । राष्ट्रिय सभाबाट संशोधनसहित पारित गरी फिर्ता आएका दुईवटा राष्ट्रिय सभामा उत्पत्ति र पारित भई सन्देशसहित प्राप्त भएको एउटा गैरसरकारी र दुवै सदनबाट पारित भएर पनि राष्ट्रपतिबाट फिर्ता आएको एउटा विधेयक अलपत्र परेको छ । The post ३० वटा कानुन निर्माण प्रक्रिया अलपत्र appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-14T23:39:02.077676Z",
  "id": "76e0a929c312b166fcb2c9bb8633671ab31e0734414ed35a71cff60c5cf4fc81",
  "images": [
    "https://rajdhanidaily.com/wp-content/uploads/2025/09/bidek.jpg"
  ],
  "lang": "ne",
  "published_at": "2025-09-14T23:20:05Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"893\" src=\"https://rajdhanidaily.com/wp-content/uploads/2025/09/bidek.jpg\" style=\"float: left; margin: 0 15px 15px 0;\" width=\"1191\" />काठमाडौं । शिक्षक र कर्मचारीको लामो आन्दोलनपछि बन्न लागेका निजामती सेवासम्बन्धी र विद्यालय शिक्षासम्बन्धी कानुनसहित ३० वटा कानुन निर्माण प्रक्रिया अलपत्र परेका छन् । प्रतिनिधिसभा विघटन भएपछि प्रतिनिधिसभाबाट पारित भएर राष्ट्रिय सभामा लामो छलफलपछि पारित भएको विधेयकलाई पुनः प्रतिनिधिसभाले ‘इन्डोर्स’ नै गरेन । जसका कारण सहमति जुटिसकेर पनि निजामतीसम्बन्धी कानुन बन्नै सकेन । शिक्षकहरूको लामो [&#8230;]</p>\n<p>The post <a href=\"https://rajdhanidaily.com/id/121820/\" rel=\"nofollow\">३० वटा कानुन निर्माण प्रक्रिया अलपत्र</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "३० वटा कानुन निर्माण प्रक्रिया अलपत्र",
  "url": "https://rajdhanidaily.com/id/121820/",
  "version": 1
}