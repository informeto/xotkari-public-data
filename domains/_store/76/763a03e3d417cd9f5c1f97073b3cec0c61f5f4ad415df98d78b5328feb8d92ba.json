{
  "byline": "न्युज अफ नेपाल",
  "canonical_hash": "687e00c1c7769beb42ee2edd5d27ac607e7abfa84fa5b9abf2d3f0fe03a57358",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/dara-150x150.jpg\" style=\"display: block; margin-bottom: 5px; clear: both;\" width=\"150\" />\n<p>सन १९२८ नोभेम्बर १९ मा पञ्जाबको एक सानो गाउँमा जन्मिएका दारा सिंह रन्धावा भारतीय कुस्ती र चलचित्र जगतका त्यस्ता पात्र हुन्, जसको नाम सुन्नासाथ मानिसहरूको मन–मस्तिष्कमा रामानन्द सागरद्वारा निर्मित “रामायण” टेलिश्रृंखलाका हनुमानको याद आउँछ । बल, साहस र गरिमाको प्रतीक उनले गाउँका मेलाहरूमा देखाएको असाधारण शारीरिक क्षमताले दर्शकहरूलाई चकित तुल्याउँथ्यो । परम्परागत पहलवानी शैलीमा प्रशिक्षण लिएका उनले स्थानीय प्रतियोगिताहरूबाट आफ्नो यात्रा सुरु गरेका थिए । जसले छिट्टै उनलाई भारतीय राजाहरूको दरबारसम्म आफ्नो कला प्रदर्शन गर्न पुग्ने व्यक्ति बनाए ।</p>\n\n\n\n<p>उनको जीवनको ठूलो मोड सन १९५९ मा आयो । जब उनले कोलकातामा आयोजित कमनवेल्थ रेसलिङ च्याम्पियनसिपमा क्यानाडाका जर्ज गार्डियाङ्का र न्युजिल्यान्डका जोन डि सिल्भालाई पराजित गर्दै भारतलाई पदक दिलाए । यस विजयले उनको ख्याति अन्तर्राष्ट्रिय जगतमा चुलियो । तर, उनको सबैभन्दा चर्चित भिडन्त भने “किङ कङ” नामक विशालकाय पहलवानसँग भएको थियो । २ सय केजी तौल भएका प्रतिद्वन्द्वीलाई उनले १ सय ३० केजीकै शरीर लिएर रिङबाट फालिदिएका थिए । यो घटनाले उनलाई भारतीय कुस्तीको एक जीवित किंवदन्ती बनायो । सन १९६८ मा उनले विश्व रेसलिङ च्याम्पियनसिप जिते र ५ सयभन्दा बढी पेशेवर कुस्ती भिडन्तहरूमा अपराजित रहने गौरवसमेत प्राप्त गरे ।</p>\n\n\n\n<p>तर, दारा सिंहको प्रतिभा केवल अखाडामा मात्र सीमित रहेन । उनको आकर्षक कद र सुगठित शरीरयुक्त व्यक्तित्वले उनलाई चलचित्रको पर्दामा पनि चम्कन सजिलो बनायो । सन १९५२ मा ‘संगदिल’ मार्फत उनले हिन्दी सिनेमा क्षेत्रमा प्रवेश गरे । त्यसपछिका वर्षहरूमा १ सय १५ भन्दा बढी चलचित्रहरूमा अभिनय गरे । जसमा ‘किङ कङ’, ‘सिकन्टर ए आजम’, ‘रसगुल्ला’,‘धर्ती का लाल’ र ‘दारा सिंहः आयरनम्यान’ जस्ता चर्चित फिल्महरू रहेका छन् । दाराले आफ्ना स्टन्टहरू प्रायः आफैं गर्थे र छाती नांगो पारेर देखाइएको उनका लडाइँ दृश्यहरूले दर्शकलाई रोमाञ्चित बनाउँथे ।</p>\n\n\n\n<figure class=\"wp-block-image size-large is-resized\"><img alt=\"\" class=\"wp-image-731827\" height=\"626\" src=\"https://newsofnepal.com/wp-content/uploads/2025/09/daraa-768x626.jpg\" style=\"width: 840px; height: auto;\" width=\"768\" /></figure>\n\n\n\n<p>तर, दाराको सबैभन्दा लोकप्रिय भूमिका रह्यो रामानन्द सागरको रामायणमा हनुमानको भूमिका । सन १९८७–१९८८ मा प्रसारित यस धारावाहिकमा उनको अभिनयले करोडौं दर्शकहरूको मनमा अमिट छाप छोड्यो । धेरै बालबालिकाहरूका लागि उनी हनुमानको साक्षात रूप जस्तै बनेका थिए । दारा सिंहले चलचित्र र खेल जगतमा सफलता हासिल गरेपछि राजनीति क्षेत्रतिर पनि प्रवेश गरेका थिए । उनी २००३ देखि २००९ सम्म भारतीय जनता पार्टीबाट राज्यसभा सदस्य रहे । यति प्रसिद्धि पाउँदा पनि उनी सधैं नम्र र सरल जीवनशैली अपनाउने व्यक्तित्व थिए ।</p>\n\n\n\n<p>जीवनको अन्तिम समयतिर पनि उनी चलचित्रमा देखिएका थिए । ‘मेरा नाम जोकर’, ‘कल हो ना हो’ र ‘जब वी मेट’ मा उनले गरेका भूमिकाहरू आज पनि दर्शकले याद गर्छन् । विशेषगरी ’जब वी मेट’ मा उनी करीना कपूरका हजुरबुबाको भूमिका देखिएका थिए । सन २०१२ जुलाई १२ मा निधन भएका दारा सिंह केवल खेलकुद र सिनेमाका नायक मात्र थिएनन् । उनले भारतीय कुस्तीलाई अन्तर्राष्ट्रिय स्तरमा चिनाए र नयाँ पुस्ताका खेलाडीहरूलाई प्रेरणा दिए । जसमध्ये ओलम्पिक पदक विजेता सुशील कुमार पनि एक हुन् । दारा सिंहको जीवन संघर्ष, साहस र सफलताको एक अद्वितीय प्रेरणादायी कथा हो । पञ्जाबको धुलोले भरिएको अखाडाबाट सुरु भएको उनको यात्रा भारतीय सिनेमाको चमकदार पर्दा हुँदै संसदको उच्च स्थानसम्म पुग्यो । उनले देखाए कि साँचो शक्ति केवल शारीरिक मात्र होइन, नैतिक र आध्यात्मिक पनि हुनुपर्छ ।</p>",
  "content_text": "सन १९२८ नोभेम्बर १९ मा पञ्जाबको एक सानो गाउँमा जन्मिएका दारा सिंह रन्धावा भारतीय कुस्ती र चलचित्र जगतका त्यस्ता पात्र हुन्, जसको नाम सुन्नासाथ मानिसहरूको मन–मस्तिष्कमा रामानन्द सागरद्वारा निर्मित “रामायण” टेलिश्रृंखलाका हनुमानको याद आउँछ । बल, साहस र गरिमाको प्रतीक उनले गाउँका मेलाहरूमा देखाएको असाधारण शारीरिक क्षमताले दर्शकहरूलाई चकित तुल्याउँथ्यो । परम्परागत पहलवानी शैलीमा प्रशिक्षण लिएका उनले स्थानीय प्रतियोगिताहरूबाट आफ्नो यात्रा सुरु गरेका थिए । जसले छिट्टै उनलाई भारतीय राजाहरूको दरबारसम्म आफ्नो कला प्रदर्शन गर्न पुग्ने व्यक्ति बनाए । उनको जीवनको ठूलो मोड सन १९५९ मा आयो । जब उनले कोलकातामा आयोजित कमनवेल्थ रेसलिङ च्याम्पियनसिपमा क्यानाडाका जर्ज गार्डियाङ्का र न्युजिल्यान्डका जोन डि सिल्भालाई पराजित गर्दै भारतलाई पदक दिलाए । यस विजयले उनको ख्याति अन्तर्राष्ट्रिय जगतमा चुलियो । तर, उनको सबैभन्दा चर्चित भिडन्त भने “किङ कङ” नामक विशालकाय पहलवानसँग भएको थियो । २ सय केजी तौल भएका प्रतिद्वन्द्वीलाई उनले १ सय ३० केजीकै शरीर लिएर रिङबाट फालिदिएका थिए । यो घटनाले उनलाई भारतीय कुस्तीको एक जीवित किंवदन्ती बनायो । सन १९६८ मा उनले विश्व रेसलिङ च्याम्पियनसिप जिते र ५ सयभन्दा बढी पेशेवर कुस्ती भिडन्तहरूमा अपराजित रहने गौरवसमेत प्राप्त गरे । तर, दारा सिंहको प्रतिभा केवल अखाडामा मात्र सीमित रहेन । उनको आकर्षक कद र सुगठित शरीरयुक्त व्यक्तित्वले उनलाई चलचित्रको पर्दामा पनि चम्कन सजिलो बनायो । सन १९५२ मा ‘संगदिल’ मार्फत उनले हिन्दी सिनेमा क्षेत्रमा प्रवेश गरे । त्यसपछिका वर्षहरूमा १ सय १५ भन्दा बढी चलचित्रहरूमा अभिनय गरे । जसमा ‘किङ कङ’, ‘सिकन्टर ए आजम’, ‘रसगुल्ला’,‘धर्ती का लाल’ र ‘दारा सिंहः आयरनम्यान’ जस्ता चर्चित फिल्महरू रहेका छन् । दाराले आफ्ना स्टन्टहरू प्रायः आफैं गर्थे र छाती नांगो पारेर देखाइएको उनका लडाइँ दृश्यहरूले दर्शकलाई रोमाञ्चित बनाउँथे । तर, दाराको सबैभन्दा लोकप्रिय भूमिका रह्यो रामानन्द सागरको रामायणमा हनुमानको भूमिका । सन १९८७–१९८८ मा प्रसारित यस धारावाहिकमा उनको अभिनयले करोडौं दर्शकहरूको मनमा अमिट छाप छोड्यो । धेरै बालबालिकाहरूका लागि उनी हनुमानको साक्षात रूप जस्तै बनेका थिए । दारा सिंहले चलचित्र र खेल जगतमा सफलता हासिल गरेपछि राजनीति क्षेत्रतिर पनि प्रवेश गरेका थिए । उनी २००३ देखि २००९ सम्म भारतीय जनता पार्टीबाट राज्यसभा सदस्य रहे । यति प्रसिद्धि पाउँदा पनि उनी सधैं नम्र र सरल जीवनशैली अपनाउने व्यक्तित्व थिए । जीवनको अन्तिम समयतिर पनि उनी चलचित्रमा देखिएका थिए । ‘मेरा नाम जोकर’, ‘कल हो ना हो’ र ‘जब वी मेट’ मा उनले गरेका भूमिकाहरू आज पनि दर्शकले याद गर्छन् । विशेषगरी ’जब वी मेट’ मा उनी करीना कपूरका हजुरबुबाको भूमिका देखिएका थिए । सन २०१२ जुलाई १२ मा निधन भएका दारा सिंह केवल खेलकुद र सिनेमाका नायक मात्र थिएनन् । उनले भारतीय कुस्तीलाई अन्तर्राष्ट्रिय स्तरमा चिनाए र नयाँ पुस्ताका खेलाडीहरूलाई प्रेरणा दिए । जसमध्ये ओलम्पिक पदक विजेता सुशील कुमार पनि एक हुन् । दारा सिंहको जीवन संघर्ष, साहस र सफलताको एक अद्वितीय प्रेरणादायी कथा हो । पञ्जाबको धुलोले भरिएको अखाडाबाट सुरु भएको उनको यात्रा भारतीय सिनेमाको चमकदार पर्दा हुँदै संसदको उच्च स्थानसम्म पुग्यो । उनले देखाए कि साँचो शक्ति केवल शारीरिक मात्र होइन, नैतिक र आध्यात्मिक पनि हुनुपर्छ ।",
  "fetched_at": "2025-09-17T14:55:46.843012Z",
  "id": "763a03e3d417cd9f5c1f97073b3cec0c61f5f4ad415df98d78b5328feb8d92ba",
  "images": [
    "https://newsofnepal.com/wp-content/uploads/2025/09/dara-150x150.jpg",
    "https://newsofnepal.com/wp-content/uploads/2025/09/daraa-768x626.jpg"
  ],
  "lang": "ne",
  "published_at": "2025-09-17T14:49:35Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/dara-150x150.jpg\" style=\"display: block; margin-bottom: 5px; clear: both;\" width=\"150\" />सन १९२८ नोभेम्बर १९ मा पञ्जाबको एक सानो गाउँमा जन्मिएका दारा सिंह रन्धावा भारतीय कुस्ती र चलचित्र जगतका त्यस्ता पात्र हुन्, जसको नाम सुन्नासाथ मानिसहरूको मन–मस्तिष्कमा रामानन्द सागरद्वारा निर्मित “रामायण” टेलिश्रृंखलाका हनुमानको याद आउँछ । बल, साहस र गरिमाको प्रतीक उनले गाउँका मेलाहरूमा देखाएको असाधारण शारीरिक क्षमताले दर्शकहरूलाई चकित तुल्याउँथ्यो । परम्परागत पहलवानी शैलीमा प्रशिक्षण [&#8230;]",
  "tags": null,
  "title": "हनुमानको भूमिकामा लोकप्रिय दारा सिंह",
  "url": "https://newsofnepal.com/2025/09/17/731825/",
  "version": 1
}