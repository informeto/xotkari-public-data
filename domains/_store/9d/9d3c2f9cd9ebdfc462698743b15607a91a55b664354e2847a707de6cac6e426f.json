{
  "byline": "नागरिक",
  "canonical_hash": "94734d23d7508f9e65ffc54342cb163860e57261c62d74fbd9bd9f17a0c1da9d",
  "content_html": "<p><img alt=\"\" src=\"https://images.nagariknewscdn.com/2025/third-party/1758162785_Light.jpg\" /></p><p>वन्यजन्तु नियन्त्रणका लागि शुक्लाफाँटा नगरपालिका–७ मा ५८ स्वचालित (सेन्सरयुक्त) बत्ती जडान गरिएका छन्। बत्ती जडान भएपछि बस्तीमा पसेर क्षति गर्ने जङ्गली जनावर नियन्त्रणमा सहयोग पुगेको छ।</p><p>तराई भू–परिधि तथा संरक्षण कार्यक्रमअन्तर्गत सुनदेवी उपभोक्ता समितिले शुक्लाफाँटा राष्ट्रिय निकुञ्ज छेउछाउका बस्तीमा २९ पोलमा बत्ती जडान गरेको छ। समितिका अध्यक्ष भरतबहादुर विष्टका अनुसार बत्तीको प्रकाशले निकुञ्ज हुँदै बस्तीमा प्रवेश गर्ने जनावर टाढैबाट देख्न सकिन्छ।</p><p>‘यो कार्यले बालीनाली जोगाउन मात्र होइन, जनावर भगाउन पनि सहज भएको छ, मानवीय क्षति कम गर्न मद्दत पुगेको छ,’ अध्यक्ष विष्टले भने। उनको अनुसार बस्ती क्षेत्रमा हात्ती, बँदेल, नीलगाई, चितललगायतका वन्यजन्तु प्रायः प्रवेश गर्ने गरेका छन्। बत्तीसँगै समितिले करिब तीन किलोमिटर क्षेत्रमा मेसवायर समेत जडान गरेको छ। बत्ती र मेसवायर जडान भएपछि बालीनाली जोगाउन सहज भएको छ।</p><p>शुक्लाफाँटा–७ का वडाध्यक्ष प्रतापसिंह धामीले स्वचालित बत्ती र मेसवायर दुवै उपायले जनावर नियन्त्रण गर्न सहयोग पुगेको बताए। ‘हात्तीले मेसवायर तोडेर बस्तीमा छिर्ने गथ्र्यो, घर नजिक पुगेपछि मात्रै थाहा पाउँथ्यौं, अहिले बत्तीको कारण टाढैबाट देख्न सकिने भएको छ,’ उनले भने। समितिले चालु आर्थिक वर्षमा थप बत्ती जडान गर्न प्रस्ताव पेस गरेको छ। रासस</p>",
  "content_text": "वन्यजन्तु नियन्त्रणका लागि शुक्लाफाँटा नगरपालिका–७ मा ५८ स्वचालित (सेन्सरयुक्त) बत्ती जडान गरिएका छन्। बत्ती जडान भएपछि बस्तीमा पसेर क्षति गर्ने जङ्गली जनावर नियन्त्रणमा सहयोग पुगेको छ। तराई भू–परिधि तथा संरक्षण कार्यक्रमअन्तर्गत सुनदेवी उपभोक्ता समितिले शुक्लाफाँटा राष्ट्रिय निकुञ्ज छेउछाउका बस्तीमा २९ पोलमा बत्ती जडान गरेको छ। समितिका अध्यक्ष भरतबहादुर विष्टका अनुसार बत्तीको प्रकाशले निकुञ्ज हुँदै बस्तीमा प्रवेश गर्ने जनावर टाढैबाट देख्न सकिन्छ। ‘यो कार्यले बालीनाली जोगाउन मात्र होइन, जनावर भगाउन पनि सहज भएको छ, मानवीय क्षति कम गर्न मद्दत पुगेको छ,’ अध्यक्ष विष्टले भने। उनको अनुसार बस्ती क्षेत्रमा हात्ती, बँदेल, नीलगाई, चितललगायतका वन्यजन्तु प्रायः प्रवेश गर्ने गरेका छन्। बत्तीसँगै समितिले करिब तीन किलोमिटर क्षेत्रमा मेसवायर समेत जडान गरेको छ। बत्ती र मेसवायर जडान भएपछि बालीनाली जोगाउन सहज भएको छ। शुक्लाफाँटा–७ का वडाध्यक्ष प्रतापसिंह धामीले स्वचालित बत्ती र मेसवायर दुवै उपायले जनावर नियन्त्रण गर्न सहयोग पुगेको बताए। ‘हात्तीले मेसवायर तोडेर बस्तीमा छिर्ने गथ्र्यो, घर नजिक पुगेपछि मात्रै थाहा पाउँथ्यौं, अहिले बत्तीको कारण टाढैबाट देख्न सकिने भएको छ,’ उनले भने। समितिले चालु आर्थिक वर्षमा थप बत्ती जडान गर्न प्रस्ताव पेस गरेको छ। रासस",
  "fetched_at": "2025-09-18T02:47:25.458903Z",
  "id": "9d3c2f9cd9ebdfc462698743b15607a91a55b664354e2847a707de6cac6e426f",
  "images": [
    "https://images.nagariknewscdn.com/2025/third-party/1758162785_Light.jpg"
  ],
  "lang": "ne",
  "published_at": "2025-09-18T02:33:14Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "शुक्लाफाँटा–७ का वडाध्यक्ष प्रतापसिंह धामीले स्वचालित बत्ती र मेसवायर दुवै उपायले जनावर नियन्त्रण गर्न सहयोग पुगेको बताए।...",
  "tags": null,
  "title": "वन्यजन्तु नियन्त्रणका लागि स्वचालित बत्ती जडान",
  "url": "https://nagariknews.nagariknetwork.com/social-affairs/installation-of-automatic-lights-for-wildlife-control-98-72.html",
  "version": 1
}