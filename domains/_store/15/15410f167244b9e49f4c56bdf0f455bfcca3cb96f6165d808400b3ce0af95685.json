{
  "byline": "नागरिक",
  "canonical_hash": "ec99ea29b351c72513e009e6d5966ac4d21c06f0a92cf463e75265f8292b5079",
  "content_html": "<p><img alt=\"\" src=\"https://images.nagariknewscdn.com/2025/third-party/1758259971_rally.jpg\" /></p><p>संविधान दिवसका अवसरमा आज बिहान बृहत् शान्ति र्‍यालीको आयोजना गरिएको छ। काठमाडौंको माइतीघरबाट सुरु भएको शान्ति र्‍याली भद्रकाली, सहिदद्वार, त्रिपुरेश्वर, थापाथली हुँदै पुनः माइतीघर पुगेर सभामा परिणत भएको थियो।</p><p>शान्ति र लोकतन्त्रका लागि पेशागत सञ्जाल (पापड) उक्त कार्यक्रममा संविधानविद्, पत्रकार, वकिल, मानव अधिकारकर्मी, शिक्षक, बुद्धिजीविलगायत विभिन्न पेसा र व्यवसायसँग आबद्ध नागरिकको सहभागिता थियो। र्‍यालीमा सहभागीहरूले ‘संविधानको रक्षा गरौँ’, ‘सुशासन कायम गरौँ’, ‘शान्ति स्थापना गरौँ’ भन्नेलगायतका प्लेकार्ड प्रदर्शन गरेका थिए।</p><p>विस २०७२ असोज ३ गते नेपालको संविधान जारी भएको दिनको स्मरणमा यो दिवस मनाउने गरिँदै आइएको छ। र्‍यालीमा सहभागीहरूले समयसापेक्ष संविधानमा संशोधन र सुधार गर्दै लैजानुपर्नेमा जोड दिए।</p><p>आजै राष्ट्रपति रामचन्द्र पौडेलको समुपस्थितिमा संविधान दिवस मूल समारोहद्वारा अहिले सैनिक मञ्च टुँडिखेलमा संविधान दिवस कार्यक्रम मनाइएको छ।</p>",
  "content_text": "संविधान दिवसका अवसरमा आज बिहान बृहत् शान्ति र्‍यालीको आयोजना गरिएको छ। काठमाडौंको माइतीघरबाट सुरु भएको शान्ति र्‍याली भद्रकाली, सहिदद्वार, त्रिपुरेश्वर, थापाथली हुँदै पुनः माइतीघर पुगेर सभामा परिणत भएको थियो। शान्ति र लोकतन्त्रका लागि पेशागत सञ्जाल (पापड) उक्त कार्यक्रममा संविधानविद्, पत्रकार, वकिल, मानव अधिकारकर्मी, शिक्षक, बुद्धिजीविलगायत विभिन्न पेसा र व्यवसायसँग आबद्ध नागरिकको सहभागिता थियो। र्‍यालीमा सहभागीहरूले ‘संविधानको रक्षा गरौँ’, ‘सुशासन कायम गरौँ’, ‘शान्ति स्थापना गरौँ’ भन्नेलगायतका प्लेकार्ड प्रदर्शन गरेका थिए। विस २०७२ असोज ३ गते नेपालको संविधान जारी भएको दिनको स्मरणमा यो दिवस मनाउने गरिँदै आइएको छ। र्‍यालीमा सहभागीहरूले समयसापेक्ष संविधानमा संशोधन र सुधार गर्दै लैजानुपर्नेमा जोड दिए। आजै राष्ट्रपति रामचन्द्र पौडेलको समुपस्थितिमा संविधान दिवस मूल समारोहद्वारा अहिले सैनिक मञ्च टुँडिखेलमा संविधान दिवस कार्यक्रम मनाइएको छ।",
  "fetched_at": "2025-09-19T05:53:14.958893Z",
  "id": "15410f167244b9e49f4c56bdf0f455bfcca3cb96f6165d808400b3ce0af95685",
  "images": [
    "https://images.nagariknewscdn.com/2025/third-party/1758259971_rally.jpg"
  ],
  "lang": "ne",
  "published_at": "2025-09-19T05:32:57Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "संविधान दिवसका अवसरमा आज बिहान बृहत् शान्ति र्‍यालीको आयोजना गरिएको छ।",
  "tags": null,
  "title": "संविधान दिवसमा बृहत् शान्ति र्‍याली",
  "url": "https://nagariknews.nagariknetwork.com/social-affairs/massive-peace-rally-on-constitution-day-28-24.html",
  "version": 1
}