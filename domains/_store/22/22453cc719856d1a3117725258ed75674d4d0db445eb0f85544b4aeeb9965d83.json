{
  "byline": "नागरिक",
  "canonical_hash": "aab664d5fae8aafb695251fdd055818d2bc7a12bf6ebfc1a14e23f44553f6ea3",
  "content_html": "<p><img alt=\"\" src=\"https://images.nagariknewscdn.com/authors/1757063810_PM11.jpg\" /></p><p>यतिबेला नेपालमा सामाजिक सञ्जाल सञ्चालनमा रोक गरिएको विषय चर्चामा छ । हुन पनि दूरसञ्चार प्राधिकरणले आफ्नो सेवा अन्तर्गतको इन्टरनेट र डेटा प्याकेजबाट सरकारको निष्क्रिय सूचीमा रहेका सामाजिक सञ्जाल बन्द गरेको छ ।  </p><p>एनसेलले पनि बिहीबार नै सूचना जारी गरी ग्राहकहरूलाई सर्वोच्चको आदेश र सरकारको निर्णय बमोजिम आफूहरुले निर्देशन पालन गरेको उल्लेख गर्दै निष्क्रिय पारिएका सामाजिक सञ्जाललाई रोक लगाएको छ ।  </p><p>इन्टरनेट सेवा प्रदायकले पनि धमाधम ग्राहकलाई सूचना पठाउँदै सामाजिक सञ्जाल नचल्ने बनाएका छन् । तर यही सरकारको नेतृत्वकर्ता प्रधानमन्त्री केपी शर्मा ओलीको सचिवालयले भने खुलमखुल्ला फेसबुकमा आफ्ना गतिविधिको प्रचार गरिरहेको छ ।  </p><p>सबैतिर फेसबुक बन्दको चर्चा गर्दा एमालेको जारी विधान महाधिवेशनको उद्घाटन सत्रमा तस्बिरसहित प्रधानमन्त्रीको सचिवालयले आफ्नै नेतृत्वको सरकारले गरेको निर्णय कार्यान्वयलाई जिस्क्याएको छ ।</p><p>प्रधानमन्त्रीको सचिवालयले ‘एमालेको दोस्रो विधान महाधिवेशन सुरु’ क्याप्सनमा १५ तस्बिर राखेको छ ।</p><p>त्यसो त फेसबुक प्रयोगकर्ताले प्रधानमन्त्रीको सचिवालयलाई नै प्रश्न उठाएका छन् । कमेन्टमार्फत उनीहरूले प्रश्न गरेका छन् ।</p><p>थापा निरञ्जनले भनेका छन्, ‘जनतालाई फेसबुक बन्द गरेर बाले एक्लै चलाउने ।’</p><figure class=\"image\"><img src=\"https://images.nagariknewscdn.com/authors/1757063809_PM2.jpg\" /></figure><p>त्यस्तै प्रकाश भण्डारीले प्रश्न गरेका छन्, ‘भीपीएन प्रयोग गरेर सचिवालयले पोस्ट गरेकै छ । बन्द कसको लागि गर्ने ?’ त्यसैगरि अञ्जु सुनारले पनि ‘एक्लै फेसबुकमा राज गर्न खोजेजस्तो छ त बा!’  </p><figure class=\"image\"><img src=\"https://images.nagariknewscdn.com/authors/1757063809_PM1.jpg\" /></figure><p>नेपालमा अहिले करिब करिब फेसबुक नचलेको अवस्था छ । यही अवस्थामा पनि प्रधानमन्त्रीको सचिवालयमा पोस्टकै तल सरकारको निर्णय कार्यान्वयनम प्रधानमन्त्रीको सचिवालय नै बाधक भन्ने आसयका प्रश्न उठिरहेका छन् । </p>",
  "content_text": "यतिबेला नेपालमा सामाजिक सञ्जाल सञ्चालनमा रोक गरिएको विषय चर्चामा छ । हुन पनि दूरसञ्चार प्राधिकरणले आफ्नो सेवा अन्तर्गतको इन्टरनेट र डेटा प्याकेजबाट सरकारको निष्क्रिय सूचीमा रहेका सामाजिक सञ्जाल बन्द गरेको छ । एनसेलले पनि बिहीबार नै सूचना जारी गरी ग्राहकहरूलाई सर्वोच्चको आदेश र सरकारको निर्णय बमोजिम आफूहरुले निर्देशन पालन गरेको उल्लेख गर्दै निष्क्रिय पारिएका सामाजिक सञ्जाललाई रोक लगाएको छ । इन्टरनेट सेवा प्रदायकले पनि धमाधम ग्राहकलाई सूचना पठाउँदै सामाजिक सञ्जाल नचल्ने बनाएका छन् । तर यही सरकारको नेतृत्वकर्ता प्रधानमन्त्री केपी शर्मा ओलीको सचिवालयले भने खुलमखुल्ला फेसबुकमा आफ्ना गतिविधिको प्रचार गरिरहेको छ । सबैतिर फेसबुक बन्दको चर्चा गर्दा एमालेको जारी विधान महाधिवेशनको उद्घाटन सत्रमा तस्बिरसहित प्रधानमन्त्रीको सचिवालयले आफ्नै नेतृत्वको सरकारले गरेको निर्णय कार्यान्वयलाई जिस्क्याएको छ । प्रधानमन्त्रीको सचिवालयले ‘एमालेको दोस्रो विधान महाधिवेशन सुरु’ क्याप्सनमा १५ तस्बिर राखेको छ । त्यसो त फेसबुक प्रयोगकर्ताले प्रधानमन्त्रीको सचिवालयलाई नै प्रश्न उठाएका छन् । कमेन्टमार्फत उनीहरूले प्रश्न गरेका छन् । थापा निरञ्जनले भनेका छन्, ‘जनतालाई फेसबुक बन्द गरेर बाले एक्लै चलाउने ।’ त्यस्तै प्रकाश भण्डारीले प्रश्न गरेका छन्, ‘भीपीएन प्रयोग गरेर सचिवालयले पोस्ट गरेकै छ । बन्द कसको लागि गर्ने ?’ त्यसैगरि अञ्जु सुनारले पनि ‘एक्लै फेसबुकमा राज गर्न खोजेजस्तो छ त बा!’ नेपालमा अहिले करिब करिब फेसबुक नचलेको अवस्था छ । यही अवस्थामा पनि प्रधानमन्त्रीको सचिवालयमा पोस्टकै तल सरकारको निर्णय कार्यान्वयनम प्रधानमन्त्रीको सचिवालय नै बाधक भन्ने आसयका प्रश्न उठिरहेका छन् ।",
  "fetched_at": "2025-09-21T08:25:00.399141Z",
  "id": "22453cc719856d1a3117725258ed75674d4d0db445eb0f85544b4aeeb9965d83",
  "images": [
    "https://images.nagariknewscdn.com/authors/1757063810_PM11.jpg",
    "https://images.nagariknewscdn.com/authors/1757063809_PM2.jpg",
    "https://images.nagariknewscdn.com/authors/1757063809_PM1.jpg"
  ],
  "lang": "ne",
  "published_at": "2025-09-05T09:18:03Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "सबैतिर फेसबुक बन्दको चर्चा गर्दा एमालेको जारी विधान महाधिवेशनको उद्घाटन सत्रमा तस्बिरसहित प्रधानमन्त्रीको सचिवालयले आफ्नै नेतृत्वको सरकारले गरेको निर्णय कार्यान्वयलाई जिस्क्याएको छ ।...",
  "tags": null,
  "title": "प्रधानमन्त्रीको सचिवालयले नै फेसबुक चलाएपछि ...",
  "url": "https://nagariknews.nagariknetwork.com/technology/after-the-prime-minister-s-secretariat-started-using-facebook-57-42.html",
  "version": 1
}