{
  "byline": "राजधानी समाचारदाता",
  "canonical_hash": "969bd0ea1bf1136a4cef8ecdc78f9c8f599e5fffdac71f282f26e75fddf91fdf",
  "content_html": "<img alt=\"\" class=\"attachment-full size-full wp-post-image\" height=\"341\" src=\"https://rajdhanidaily.com/wp-content/uploads/2025/09/Alaichi-kheti-2.jpg\" style=\"float: left; margin: 0 15px 15px 0;\" width=\"691\" />\n<p>लमजुङ । लमजुङमा यस वर्ष अलैंची उत्पादन बढ्ने र मूल्यमा पनि बृद्धि भएको हुँदा २० करोड रुपैयाँ आम्दानी हुनसक्ने आंकलन गरिएको छ । अलैंची टिप्न शुरु भएको छ । एकहजार दुईसय मिटर उचाईसम्म लगाईएका अलैंची टिप्न शुरु गरिएको हो ।</p>\n\n\n\n<p>यो वर्ष जिल्लामा ६० मेट्रिक टन उत्पादन हुने आंकलन गरिएको छ । जिल्लामा अलैंची बिक्रीबाट विगतका वर्षमा किसानले १६ करोड रुपैयाँभन्दा बढी आम्दानी गर्दै आएका थिए । यस वर्ष अलैंची उत्पादन पनि बढ्ने र मूल्यमा पनि बृद्धि भएकाले २० करोडजति आम्दानी हुनसक्ने अलैंची व्यवसायिक महासंघ लमजुङका जिल्ला अध्यक्ष सोमबहादुर तामाङले बताए ।</p>\n\n\n\n<p>कुनै दिन १९ घर परिवार रहेको लमजुङको मस्र्याङ्दी गाउँपालिका– ७ लुदी गाउँमा गाउँले बसाइँ सरेर रित्तिन थालेको थियो । जम्मा ६ घरपरिवारमात्रै बाँकी रहेका थिए । तर गत बर्षदेखि भने बसार्इँ सरेर गएका १३ घर परिवार फेर्केर आएका छन्, यतिबेला लुदी गाउँमा १९ घरपरिवार पुरै भएको स्थानीय रामप्रसाद तामाङले बताए । उनका अनुसार सबै गाउँले फर्के पनि गाउँको रौनक नै फेरिएको छ ।</p>\n\n\n\n<p>उनले भने, ‘शहरबजार झरेका गाउँहरू गाउँमा फर्केर अलैंची खेती थालेका छन् ।’ लुदी गाउँभरि चारसय रोपनीमा अलैंची लगाइएको तामाङले जानकारी दिए । उनका अनुसार अलैंची खेतीका लागि लुदी अलैंची कृषक समूह गठन गरेर सामूहिक रूपमा खेती गरिँदै आएको छ । मस्र्याङ्दी–६ बाहुनडाँडाका किसान लोकनाथ घिमिरेले पनि अलैंची टिपेर सुकाइसकेको बताए । उनका अनुसार उनले ६ रोपनी जमिनमा रामशाही जातको अर्लैची लगाइएका छन् । यो वर्ष १ सय ५० केजी फलेको उनले जानकारी दिए ।</p>\n\n\n\n<p>लमजुङमा सबैभन्दा धेरै अलैंची मस्र्याङ्दी गाउँपालिकामा उत्पादन हुने गरेको अलैंची जोनले जनाएको छ ।</p>\n\n\n\n<p>मस्र्याङ्दी गाउँपालिका– ७, ताराचोक शेराका किसान डम्बरसिंह अधिकारीले डम्बरसाई र जिर्मले जातको अलैंची पाकेकाले टिप्न शुरु गरिएको बताए । ‘यो बर्ष छिटो नै अलैंची पाक्यो, टिप्न पनि छिटो नै भयो’, उनले भने, ‘अब सुकाएर ग्रेडिङ गरेर बेच्छौं ।’ ताराचोकका किसानले ४० रोपनी भन्दा बढी क्षेत्रफलमा अलैंची खेती गरेको उनको भनाइ छ ।</p>\n\n\n\n<p>स्थानीय इन्द्रप्रसाद तामाङले ‘गाउँका सबै किसानलाई अलैंची टिप्न चटारो छ,’ उनले भने, ‘स्थानीयले खेर गइरहेको पाखो तथा खरबारीको उपयोग भएको छ । राम्रो आम्दानी हुन थालेपछि कतिले धान खेत मासेर अलैंची लगाएका छन् ।’ अलैंची खेतीबाट मनग्य आम्दानी हुन थालेपछि बसाइँ सरेर गएका समेत गाउँ फर्किएको उनको भनाइ छ ।</p>\n\n\n\n<p>१२ सय मिटरसम्म लगाइएको अलैंची दशैंअघि र त्यो उचाई भन्दा माथिल्लो भागमा लगाइएको अलैंची दशैंपछि टिप्न शुरु अलैंची व्यवसायी महासंघ गण्डकी प्रदेशका अध्यक्ष अजय तामाङले बताए । उनका अनुसार जिल्लामा करिव १२ सय रोपनी क्षेत्रफलमा खेती गरिएको छ । उनले भने, ‘त्योमध्ये ७ सय ५० रोपनीमा लगाइएको अलैंचीले यसवर्ष उत्पादन दिने भएको छ ।’</p>\n\n\n\n<p>विगतका वर्षमा १५ सय रोपनीमा खेती गरिए पनि विभिन्न रोगका कारण अलैंची नष्ट भएको उनले जानकारी दिए ।</p>\n\n\n\n<p>जिल्लाको मस्र्याङ्दी गाउँपालिकामा सबैभन्दा धेरै चारसय हेक्टर जमिनमा खेती गरिएको छ । जिल्लाका आठ पालिकामध्ये बेसीसहर नगरपालिका, दोर्दी गाउँपालिका, दुधपोखरी गाउँपालिका र क्ब्होँलासोँथर गाउँपालिकाका विभिन्न गाउँहरूमा अलैंचीको व्यावसायिक खेती गरिएको महासंघले जनाएको छ ।</p>\n\n\n\n<p>जिल्लाका तीन नगरपालिका मध्यनेपाल, सुन्दरबजार र राइनासमा भने सामान्य मात्रामा अलैंची उत्पादन हुने गर्दछ । यस वर्ष ६० मेट्रिक टन अलैंची उत्पादन हुने अनुमान गरिएको महासंघका जिल्ला अध्यक्ष तामाङ बताउँछन् ।</p>\n\n\n\n<p>नेपाल अलैँची व्यवसायी महासंघकाअनुसार प्रमुख व्यापारिक केन्द्र विर्तामोडमा हाल अलैँची प्रतिमन (४० किलो) विभिन्न ग्रेडअनुसार ८१ हजारदेखि ९२ हजार रुपियाँसम्ममा बिक्री भइरहेको छ । सबैभन्दा राम्रो गुणस्तरको अलँैचीलाई ‘बोल्ड’ भनिन्छ । ‘बोल्ड’ अलैँचीको अहिलेको बजार भाउ प्रतिमन ९२ हजार रहेको छ । सामान्य गुणस्तरको अलैँची ‘चालु’ भनेर चिनिन्छ । जसको भाउ प्रतिमन ८१ हजार रहेको छ । मध्यम गुणस्तर अर्थात् ‘जेजे’ भनेर चिनिने अलैँचीको भाउ प्रतिमन ८४ हजार रहेको महासंघले जनाएको छ ।</p>\n\n\n\n<p>जिल्लामा अलैंची बिक्रीबाट किसानले १६ करोड रुपैयाँभन्दा बढी आम्दानी गर्दै आएका छन् । यस वर्ष अलैंची उत्पादन पनि बढ्ने र मूल्यमा पनि बृद्धि भएकाले २० करोड रुपैयाँ आम्दानी हुने अलैंची व्यवसायिक महासंघ लमजुङका अध्यक्ष सोमबहादुर तामाङले जानकारी दिए ।</p>\n<p>The post <a href=\"https://rajdhanidaily.com/id/122227/\" rel=\"nofollow\">लमजुङमा अलैंची उत्पादन बढेपछि बसाई गएकाहरु फर्किए</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "लमजुङ । लमजुङमा यस वर्ष अलैंची उत्पादन बढ्ने र मूल्यमा पनि बृद्धि भएको हुँदा २० करोड रुपैयाँ आम्दानी हुनसक्ने आंकलन गरिएको छ । अलैंची टिप्न शुरु भएको छ । एकहजार दुईसय मिटर उचाईसम्म लगाईएका अलैंची टिप्न शुरु गरिएको हो । यो वर्ष जिल्लामा ६० मेट्रिक टन उत्पादन हुने आंकलन गरिएको छ । जिल्लामा अलैंची बिक्रीबाट विगतका वर्षमा किसानले १६ करोड रुपैयाँभन्दा बढी आम्दानी गर्दै आएका थिए । यस वर्ष अलैंची उत्पादन पनि बढ्ने र मूल्यमा पनि बृद्धि भएकाले २० करोडजति आम्दानी हुनसक्ने अलैंची व्यवसायिक महासंघ लमजुङका जिल्ला अध्यक्ष सोमबहादुर तामाङले बताए । कुनै दिन १९ घर परिवार रहेको लमजुङको मस्र्याङ्दी गाउँपालिका– ७ लुदी गाउँमा गाउँले बसाइँ सरेर रित्तिन थालेको थियो । जम्मा ६ घरपरिवारमात्रै बाँकी रहेका थिए । तर गत बर्षदेखि भने बसार्इँ सरेर गएका १३ घर परिवार फेर्केर आएका छन्, यतिबेला लुदी गाउँमा १९ घरपरिवार पुरै भएको स्थानीय रामप्रसाद तामाङले बताए । उनका अनुसार सबै गाउँले फर्के पनि गाउँको रौनक नै फेरिएको छ । उनले भने, ‘शहरबजार झरेका गाउँहरू गाउँमा फर्केर अलैंची खेती थालेका छन् ।’ लुदी गाउँभरि चारसय रोपनीमा अलैंची लगाइएको तामाङले जानकारी दिए । उनका अनुसार अलैंची खेतीका लागि लुदी अलैंची कृषक समूह गठन गरेर सामूहिक रूपमा खेती गरिँदै आएको छ । मस्र्याङ्दी–६ बाहुनडाँडाका किसान लोकनाथ घिमिरेले पनि अलैंची टिपेर सुकाइसकेको बताए । उनका अनुसार उनले ६ रोपनी जमिनमा रामशाही जातको अर्लैची लगाइएका छन् । यो वर्ष १ सय ५० केजी फलेको उनले जानकारी दिए । लमजुङमा सबैभन्दा धेरै अलैंची मस्र्याङ्दी गाउँपालिकामा उत्पादन हुने गरेको अलैंची जोनले जनाएको छ । मस्र्याङ्दी गाउँपालिका– ७, ताराचोक शेराका किसान डम्बरसिंह अधिकारीले डम्बरसाई र जिर्मले जातको अलैंची पाकेकाले टिप्न शुरु गरिएको बताए । ‘यो बर्ष छिटो नै अलैंची पाक्यो, टिप्न पनि छिटो नै भयो’, उनले भने, ‘अब सुकाएर ग्रेडिङ गरेर बेच्छौं ।’ ताराचोकका किसानले ४० रोपनी भन्दा बढी क्षेत्रफलमा अलैंची खेती गरेको उनको भनाइ छ । स्थानीय इन्द्रप्रसाद तामाङले ‘गाउँका सबै किसानलाई अलैंची टिप्न चटारो छ,’ उनले भने, ‘स्थानीयले खेर गइरहेको पाखो तथा खरबारीको उपयोग भएको छ । राम्रो आम्दानी हुन थालेपछि कतिले धान खेत मासेर अलैंची लगाएका छन् ।’ अलैंची खेतीबाट मनग्य आम्दानी हुन थालेपछि बसाइँ सरेर गएका समेत गाउँ फर्किएको उनको भनाइ छ । १२ सय मिटरसम्म लगाइएको अलैंची दशैंअघि र त्यो उचाई भन्दा माथिल्लो भागमा लगाइएको अलैंची दशैंपछि टिप्न शुरु अलैंची व्यवसायी महासंघ गण्डकी प्रदेशका अध्यक्ष अजय तामाङले बताए । उनका अनुसार जिल्लामा करिव १२ सय रोपनी क्षेत्रफलमा खेती गरिएको छ । उनले भने, ‘त्योमध्ये ७ सय ५० रोपनीमा लगाइएको अलैंचीले यसवर्ष उत्पादन दिने भएको छ ।’ विगतका वर्षमा १५ सय रोपनीमा खेती गरिए पनि विभिन्न रोगका कारण अलैंची नष्ट भएको उनले जानकारी दिए । जिल्लाको मस्र्याङ्दी गाउँपालिकामा सबैभन्दा धेरै चारसय हेक्टर जमिनमा खेती गरिएको छ । जिल्लाका आठ पालिकामध्ये बेसीसहर नगरपालिका, दोर्दी गाउँपालिका, दुधपोखरी गाउँपालिका र क्ब्होँलासोँथर गाउँपालिकाका विभिन्न गाउँहरूमा अलैंचीको व्यावसायिक खेती गरिएको महासंघले जनाएको छ । जिल्लाका तीन नगरपालिका मध्यनेपाल, सुन्दरबजार र राइनासमा भने सामान्य मात्रामा अलैंची उत्पादन हुने गर्दछ । यस वर्ष ६० मेट्रिक टन अलैंची उत्पादन हुने अनुमान गरिएको महासंघका जिल्ला अध्यक्ष तामाङ बताउँछन् । नेपाल अलैँची व्यवसायी महासंघकाअनुसार प्रमुख व्यापारिक केन्द्र विर्तामोडमा हाल अलैँची प्रतिमन (४० किलो) विभिन्न ग्रेडअनुसार ८१ हजारदेखि ९२ हजार रुपियाँसम्ममा बिक्री भइरहेको छ । सबैभन्दा राम्रो गुणस्तरको अलँैचीलाई ‘बोल्ड’ भनिन्छ । ‘बोल्ड’ अलैँचीको अहिलेको बजार भाउ प्रतिमन ९२ हजार रहेको छ । सामान्य गुणस्तरको अलैँची ‘चालु’ भनेर चिनिन्छ । जसको भाउ प्रतिमन ८१ हजार रहेको छ । मध्यम गुणस्तर अर्थात् ‘जेजे’ भनेर चिनिने अलैँचीको भाउ प्रतिमन ८४ हजार रहेको महासंघले जनाएको छ । जिल्लामा अलैंची बिक्रीबाट किसानले १६ करोड रुपैयाँभन्दा बढी आम्दानी गर्दै आएका छन् । यस वर्ष अलैंची उत्पादन पनि बढ्ने र मूल्यमा पनि बृद्धि भएकाले २० करोड रुपैयाँ आम्दानी हुने अलैंची व्यवसायिक महासंघ लमजुङका अध्यक्ष सोमबहादुर तामाङले जानकारी दिए । The post लमजुङमा अलैंची उत्पादन बढेपछि बसाई गएकाहरु फर्किए appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-21T08:25:16.489482Z",
  "id": "5352b3f196c3b49c8ff1e3e1af6f0c2cbc51a49648b74b17d561e9fa84ad1c78",
  "images": [
    "https://rajdhanidaily.com/wp-content/uploads/2025/09/Alaichi-kheti-2.jpg"
  ],
  "lang": "ne",
  "published_at": "2025-09-21T08:20:53Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"341\" src=\"https://rajdhanidaily.com/wp-content/uploads/2025/09/Alaichi-kheti-2.jpg\" style=\"float: left; margin: 0 15px 15px 0;\" width=\"691\" />लमजुङ । लमजुङमा यस वर्ष अलैंची उत्पादन बढ्ने र मूल्यमा पनि बृद्धि भएको हुँदा २० करोड रुपैयाँ आम्दानी हुनसक्ने आंकलन गरिएको छ । अलैंची टिप्न शुरु भएको छ । एकहजार दुईसय मिटर उचाईसम्म लगाईएका अलैंची टिप्न शुरु गरिएको हो । यो वर्ष जिल्लामा ६० मेट्रिक टन उत्पादन हुने आंकलन गरिएको छ । जिल्लामा अलैंची बिक्रीबाट [&#8230;]</p>\n<p>The post <a href=\"https://rajdhanidaily.com/id/122227/\" rel=\"nofollow\">लमजुङमा अलैंची उत्पादन बढेपछि बसाई गएकाहरु फर्किए</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "लमजुङमा अलैंची उत्पादन बढेपछि बसाई गएकाहरु फर्किए",
  "url": "https://rajdhanidaily.com/id/122227/",
  "version": 1
}