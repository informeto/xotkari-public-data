{
  "byline": "नागरिक",
  "canonical_hash": "82a22a9e00e3f08f84d3b470b66845746d952c2085a05e94d1813f2c28b8276e",
  "content_html": "<p><img alt=\"\" src=\"https://images.nagariknewscdn.com/2025/third-party/1758545675_Mona%20Lisaa%201.jpg\" /></p><p>भारतीय र नेपाली फिल्मकर्मीको सहकार्यमा फिल्म ‘मोना लिसा (ब्लडी लभ)’ निर्माण हुने भएको छ । घटस्थापनाको अवसर पारेर निर्माण युनिटले सो फिल्म निर्माणको घोषणा गरेको हो । </p><p>बी एन्ड के इन्टरटेन्मेन्ट र अक्स इन्टरनेशनल स्टुडियोजको संयुक्त ब्यानरमा निर्माण हुने फिल्मको लेखन तथा निर्देशन किङ योगी रहेका छन् । ठुलो बजेटमा निर्माण हुने भनिएको फिल्ममा भारतसहित विभिन्न देशका अनुभवी प्राविधिक टोली संलग्न हुने जानकारी अक्स इन्टरनेशनल स्टुडियोजले दिएको छ ।</p><p>यसअघि ठुला–ठुला अन्तर्राष्ट्रिय फिल्ममा काम गरिसकेका प्राविधिक समूह यसमा संलग्न हुने भएकाले प्राविधिक पक्ष बलियो रहने अपेक्षा गरिएको छ । </p><p>हाल फिल्मको प्रारम्भिक तयारीसँगै कलाकार छनोट भइरहेको छ । कथा, शैली र भिजुअलमा नवीनपन ल्याउने उद्देश्यसहित निर्माण हुन लागेको फिल्म सन् २०२६ मा विश्वव्यापी रूपमा प्रदर्शन गर्ने योजना निर्माण युनिटको छ ।</p><p>सार्वजनिक गरिएको फिल्मको पहिलो झलक पोस्टरमार्फत फिल्मलाई ‘ब्लडी लभ’ (रगतिलो प्रेम) भन्ने ट्यागलाइन दिइएको छ । यसले फिल्ममा रोमान्स र एक्सनको अनौठो मिश्रण रहने सङ्केत दिन्छ । प्रेमका लागि कसरी युद्धसम्मको परिस्थिति सिर्जना हुन्छ भन्ने विषयलाई फिल्मले प्रस्तुत गर्ने बताइएको छ ।</p><figure class=\"image\"><img src=\"https://images.nagariknewscdn.com/2025/third-party/1758545675_Mona%20Lisaa.jpg\" /></figure>",
  "content_text": "भारतीय र नेपाली फिल्मकर्मीको सहकार्यमा फिल्म ‘मोना लिसा (ब्लडी लभ)’ निर्माण हुने भएको छ । घटस्थापनाको अवसर पारेर निर्माण युनिटले सो फिल्म निर्माणको घोषणा गरेको हो । बी एन्ड के इन्टरटेन्मेन्ट र अक्स इन्टरनेशनल स्टुडियोजको संयुक्त ब्यानरमा निर्माण हुने फिल्मको लेखन तथा निर्देशन किङ योगी रहेका छन् । ठुलो बजेटमा निर्माण हुने भनिएको फिल्ममा भारतसहित विभिन्न देशका अनुभवी प्राविधिक टोली संलग्न हुने जानकारी अक्स इन्टरनेशनल स्टुडियोजले दिएको छ । यसअघि ठुला–ठुला अन्तर्राष्ट्रिय फिल्ममा काम गरिसकेका प्राविधिक समूह यसमा संलग्न हुने भएकाले प्राविधिक पक्ष बलियो रहने अपेक्षा गरिएको छ । हाल फिल्मको प्रारम्भिक तयारीसँगै कलाकार छनोट भइरहेको छ । कथा, शैली र भिजुअलमा नवीनपन ल्याउने उद्देश्यसहित निर्माण हुन लागेको फिल्म सन् २०२६ मा विश्वव्यापी रूपमा प्रदर्शन गर्ने योजना निर्माण युनिटको छ । सार्वजनिक गरिएको फिल्मको पहिलो झलक पोस्टरमार्फत फिल्मलाई ‘ब्लडी लभ’ (रगतिलो प्रेम) भन्ने ट्यागलाइन दिइएको छ । यसले फिल्ममा रोमान्स र एक्सनको अनौठो मिश्रण रहने सङ्केत दिन्छ । प्रेमका लागि कसरी युद्धसम्मको परिस्थिति सिर्जना हुन्छ भन्ने विषयलाई फिल्मले प्रस्तुत गर्ने बताइएको छ ।",
  "fetched_at": "2025-09-22T13:31:45.406856Z",
  "id": "5347a86ac40149d8bddd62c70bf163f4cf6bd74f81a68475479c480b5374c50b",
  "images": [
    "https://images.nagariknewscdn.com/2025/third-party/1758545675_Mona%20Lisaa%201.jpg",
    "https://images.nagariknewscdn.com/2025/third-party/1758545675_Mona%20Lisaa.jpg"
  ],
  "lang": "ne",
  "published_at": "2025-09-22T12:55:23Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "घटस्थापनाको अवसर पारेर निर्माण युनिटले सो फिल्म निर्माणको घोषणा गरेको हो ।",
  "tags": null,
  "title": "इन्डो–नेपालको सहकार्यमा फिल्म ‘मोना लिसा’ निर्माणको घोषणा",
  "url": "https://nagariknews.nagariknetwork.com/arts/indo-nepal-collaboration-to-produce-film-mona-lisa-announced-18-97.html",
  "version": 1
}