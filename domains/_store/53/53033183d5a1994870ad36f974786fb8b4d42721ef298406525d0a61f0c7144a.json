{
  "byline": "Bhupendra GC",
  "canonical_hash": "0503fa8cd5961a6302c90f8a7731e69c4651d6774d400bb960def26e925595d4",
  "content_html": "<p>एजेन्सी- एसीसी टी२० एसिया कपमा भारत र पाकिस्तानका खेलाडीले एकअर्काबीच हात नमिलाई ड्रेसिङ रुममा फर्किएका छन् । दुबई क्रिकेट रंगशालामा समूह ए को खेलमा भारतले पाकिस्तानलाई ७ विकेटले हराउँदै लगातार दोस्रो जित हात पार्यो । </p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/IMG_8521.jpeg\"><img alt=\"\" class=\"wp-image-165692\" height=\"450\" src=\"https://www.hamrokhelkud.com/wp-content/uploads/2025/09/IMG_8521-1024x450.jpeg\" width=\"1024\" /></a></figure>\n\n\n\n<p>जित्नलाई १ सय २८ रनको लक्ष्य पछ्याएको भारतले १५.५ ओभरमा ३ विकेट गुमाउँदै पूरा गर्यो । स्पिनर सुफ्यान मकीमलाई सुर्य कुमार यादवले छक्का हान्दै खेल सकाए । खेल सकाए लगत्तै सुर्य कुमार यादव र शिवम दुबे सिधै ड्रेसिङ रुमतर्फ लागेका थिए ।</p>\n\n\n\n<p>क्रिकेटको परम्परा अनुसार खेल सकाएपछि ब्याटरले विपक्षी खेलाडी र अम्पायरसँग हात मिलाएपछि मात्रै ड्रेसिङ रुममा जाने गर्दछन् । ड्रेसिङरुम तथा डकआउटमा भएका खेलाडी तथा अफिसल मैदानमा आएर एकअर्कासँग हात मिलाउने गर्दछन् । तर भारतीय खेलाडी र अफिसल मैदान आएनन् । पाकिस्तानी खेलाडी जम्मा भएपनि भारतीय खेलाडी नआएपछि उनीहरु पनि आफ्नो ड्रेसिङ रुमतर्फ लागेका थिए ।</p>\n\n\n\n<p>टसको समयमा भारतका कप्तान सुर्य र पाकिस्तानका सलमान अली अघाले एकअर्कालाई नहेरी फर्किनुको साथै हात पनि मिलाएका थिएनन् । केही महिन अघि भारतको जम्मु कश्मिरको पहलगाममा पाकिस्तानी आतंककारी आक्रामणपछि एकअर्काको सम्बन्ध थप बिग्रिएको छ । </p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/IMG_8523.jpeg\"><img alt=\"\" class=\"wp-image-165691\" height=\"461\" src=\"https://www.hamrokhelkud.com/wp-content/uploads/2025/09/IMG_8523-1024x461.jpeg\" width=\"1024\" /></a></figure>\n\n\n\n<p>उक्त आक्रामण अघि भने यी दुई देशका खेलाडीले एक अर्कामा हात मिलाउने गर्दथे । उक्त आक्रामण अघि देशको राजनीति सम्बन्ध खराब रहेपनि खेलाडीबीच मैदानमा राम्रो सम्बन्ध देखिदै आएको थियो । पछिल्लो एक दशकदेखि यी दुई टोलीले आईसीसी र एसीसीको प्रतियोगिता मात्रै खेल्दै आएका छन् ।</p>\n\n\n\n<p>पहलगाम आक्रामणपछि दुई देशका सैन्यबीच युद्ध भएको थियो । त्यसपछि भारतले पाकिस्तानसँग कुनैपनि खेल खेल्न नहुने आवाज उठ्दै आएको थियो । तर भारतले भने सिरिज बाहेक अन्य खेल्ने घोषणा गरी सकेको छ ।</p><p>The post <a href=\"https://www.hamrokhelkud.com/cricket/165694.html\">भारत र पाकिस्तानका खेलाडीले हात मिलाउन मानेनन्</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी- एसीसी टी२० एसिया कपमा भारत र पाकिस्तानका खेलाडीले एकअर्काबीच हात नमिलाई ड्रेसिङ रुममा फर्किएका छन् । दुबई क्रिकेट रंगशालामा समूह ए को खेलमा भारतले पाकिस्तानलाई ७ विकेटले हराउँदै लगातार दोस्रो जित हात पार्यो । जित्नलाई १ सय २८ रनको लक्ष्य पछ्याएको भारतले १५.५ ओभरमा ३ विकेट गुमाउँदै पूरा गर्यो । स्पिनर सुफ्यान मकीमलाई सुर्य कुमार यादवले छक्का हान्दै खेल सकाए । खेल सकाए लगत्तै सुर्य कुमार यादव र शिवम दुबे सिधै ड्रेसिङ रुमतर्फ लागेका थिए । क्रिकेटको परम्परा अनुसार खेल सकाएपछि ब्याटरले विपक्षी खेलाडी र अम्पायरसँग हात मिलाएपछि मात्रै ड्रेसिङ रुममा जाने गर्दछन् । ड्रेसिङरुम तथा डकआउटमा भएका खेलाडी तथा अफिसल मैदानमा आएर एकअर्कासँग हात मिलाउने गर्दछन् । तर भारतीय खेलाडी र अफिसल मैदान आएनन् । पाकिस्तानी खेलाडी जम्मा भएपनि भारतीय खेलाडी नआएपछि उनीहरु पनि आफ्नो ड्रेसिङ रुमतर्फ लागेका थिए । टसको समयमा भारतका कप्तान सुर्य र पाकिस्तानका सलमान अली अघाले एकअर्कालाई नहेरी फर्किनुको साथै हात पनि मिलाएका थिएनन् । केही महिन अघि भारतको जम्मु कश्मिरको पहलगाममा पाकिस्तानी आतंककारी आक्रामणपछि एकअर्काको सम्बन्ध थप बिग्रिएको छ । उक्त आक्रामण अघि भने यी दुई देशका खेलाडीले एक अर्कामा हात मिलाउने गर्दथे । उक्त आक्रामण अघि देशको राजनीति सम्बन्ध खराब रहेपनि खेलाडीबीच मैदानमा राम्रो सम्बन्ध देखिदै आएको थियो । पछिल्लो एक दशकदेखि यी दुई टोलीले आईसीसी र एसीसीको प्रतियोगिता मात्रै खेल्दै आएका छन् । पहलगाम आक्रामणपछि दुई देशका सैन्यबीच युद्ध भएको थियो । त्यसपछि भारतले पाकिस्तानसँग कुनैपनि खेल खेल्न नहुने आवाज उठ्दै आएको थियो । तर भारतले भने सिरिज बाहेक अन्य खेल्ने घोषणा गरी सकेको छ । The post भारत र पाकिस्तानका खेलाडीले हात मिलाउन मानेनन् first appeared on हाम्रो खेलकुद .",
  "fetched_at": "2025-09-14T18:27:41.618464Z",
  "id": "53033183d5a1994870ad36f974786fb8b4d42721ef298406525d0a61f0c7144a",
  "images": [
    "https://www.hamrokhelkud.com/wp-content/uploads/2025/09/IMG_8521-1024x450.jpeg",
    "https://www.hamrokhelkud.com/wp-content/uploads/2025/09/IMG_8523-1024x461.jpeg"
  ],
  "lang": "ne",
  "published_at": "2025-09-14T18:08:50Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी- एसीसी टी२० एसिया कपमा भारत र पाकिस्तानका खेलाडीले एकअर्काबीच हात नमिलाई ड्रेसिङ रुममा फर्किएका छन् । दुबई क्रिकेट रंगशालामा समूह ए को खेलमा भारतले पाकिस्तानलाई ७ विकेटले हराउँदै लगातार दोस्रो जित हात पार्यो । जित्नलाई १ सय २८ रनको लक्ष्य पछ्याएको भारतले १५.५ ओभरमा ३ विकेट गुमाउँदै पूरा गर्यो । स्पिनर सुफ्यान मकीमलाई सुर्य [&#8230;]</p>\n<p>The post <a href=\"https://www.hamrokhelkud.com/cricket/165694.html\">भारत र पाकिस्तानका खेलाडीले हात मिलाउन मानेनन्</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "भारत र पाकिस्तानका खेलाडीले हात मिलाउन मानेनन्",
  "url": "https://www.hamrokhelkud.com/cricket/165694.html",
  "version": 1
}