{
  "byline": "देश सञ्चार",
  "canonical_hash": "f582d1ea6e49207b9874da55a888c4e02bdd8a8a8b4b4a2a0597f3dfc1911526",
  "content_html": "<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">पोखरा- बिहीबारदेखि तनहुँ प्रशासनले नागरिकता वितरण थाल्ने तनहुँ जेन–जी प्रदर्शनकारीको तोडफोड र आगजनीले क्षतिग्रस्त जिल्ला प्रशासन कार्यालय तनहुँले नागरिकता वितरण थाल्ने भएको छ । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">कार्यालय जलेपछि रोकिएको नागरिकताको प्रमाणपत्र वितरण बिहीबारदेखि थाल्ने भएको हो । नागरिकतासँगै नागरिकताको प्रतिलिपि सेवा सुचारु हुने प्रशासकीय अधिकृत विकास श्रेष्ठले बताए । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">सोमबारदेखि नै आदिवासी, जनजाती, दलित, खस आर्य, मुस्लिम प्रमाणित तथा दुई नामथर प्रमाणित सम्बन्धी सेवा कार्यालयले दिइरहेको छ ।</span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\"> ‘कार्यालयबाट प्रवाह हुने सेवालाई पूर्ववत रुपमा संचालन गर्न कार्यालयका तर्फबाट अधिकतम प्रयास भइरहेको छ’, उनले भने । राहदानी वितरण भने राहदानी विभागबाट कम्प्युटर लगायतका विद्युतीय राहदानीका लागि आवश्यक उपकरण कार्यालयमा प्राप्त भए पश्चात सुचारु गर्ने तयारी छ ।</span></span></p>\n<p><img alt=\"\" class=\"alignnone size-full wp-image-1094811\" height=\"1536\" src=\"https://assets.deshsanchar.com/wp-content/uploads/2025/09/17131054/550559867_1475959953608479_7299831379868254231_n.jpg\" width=\"2048\" /></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">राष्ट्रिय परिचयपत्र पनि पञ्जीकरण विभागबाट विवरण दर्ताका लागि आवश्यक पर्ने सामाग्री आएपछि मात्रै सुरुआत गर्ने तयारी छ । आगजनी भएको कार्यालयबाट पूर्ण सेवा दिन नसक्ने अवस्था भएपछि अहिले प्रशासन कार्यालय वैकल्पिक स्थानको खोजी गरिरहेको छ ।</span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\"> जिल्लामा सबैभन्दा बढी सेवाग्राहीको चाप हुने जिल्ला प्रशासन कार्यालय जेन–नी समूहको प्रदर्शनपछि क्षतिग्रस्त हुदाँ सुनसान छ ।</span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\"> प्रशासन परिसरमा जलेका सवारी, कुर्सी, टेबल, कम्प्युटर, प्रिन्टर, झ्याल, ढोका यत्रतत्र छरिएका छन् । जलेर नष्ट भएका कागजका टुक्रा असरल्ल देखिन्छ । कलेजी रङको भवनमा आगोको मुस्लो झोसिएपछि ध्वाँसे भएको छ । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">झ्याल ढोका नभएपछि ह्वांगै देखिन्छ । भवन पुनर्निर्माणका लागि प्राविधिक मूल्यांकनको काम भइरहेको छ ।</span></span></p>",
  "content_text": "पोखरा- बिहीबारदेखि तनहुँ प्रशासनले नागरिकता वितरण थाल्ने तनहुँ जेन–जी प्रदर्शनकारीको तोडफोड र आगजनीले क्षतिग्रस्त जिल्ला प्रशासन कार्यालय तनहुँले नागरिकता वितरण थाल्ने भएको छ । कार्यालय जलेपछि रोकिएको नागरिकताको प्रमाणपत्र वितरण बिहीबारदेखि थाल्ने भएको हो । नागरिकतासँगै नागरिकताको प्रतिलिपि सेवा सुचारु हुने प्रशासकीय अधिकृत विकास श्रेष्ठले बताए । सोमबारदेखि नै आदिवासी, जनजाती, दलित, खस आर्य, मुस्लिम प्रमाणित तथा दुई नामथर प्रमाणित सम्बन्धी सेवा कार्यालयले दिइरहेको छ । ‘कार्यालयबाट प्रवाह हुने सेवालाई पूर्ववत रुपमा संचालन गर्न कार्यालयका तर्फबाट अधिकतम प्रयास भइरहेको छ’, उनले भने । राहदानी वितरण भने राहदानी विभागबाट कम्प्युटर लगायतका विद्युतीय राहदानीका लागि आवश्यक उपकरण कार्यालयमा प्राप्त भए पश्चात सुचारु गर्ने तयारी छ । राष्ट्रिय परिचयपत्र पनि पञ्जीकरण विभागबाट विवरण दर्ताका लागि आवश्यक पर्ने सामाग्री आएपछि मात्रै सुरुआत गर्ने तयारी छ । आगजनी भएको कार्यालयबाट पूर्ण सेवा दिन नसक्ने अवस्था भएपछि अहिले प्रशासन कार्यालय वैकल्पिक स्थानको खोजी गरिरहेको छ । जिल्लामा सबैभन्दा बढी सेवाग्राहीको चाप हुने जिल्ला प्रशासन कार्यालय जेन–नी समूहको प्रदर्शनपछि क्षतिग्रस्त हुदाँ सुनसान छ । प्रशासन परिसरमा जलेका सवारी, कुर्सी, टेबल, कम्प्युटर, प्रिन्टर, झ्याल, ढोका यत्रतत्र छरिएका छन् । जलेर नष्ट भएका कागजका टुक्रा असरल्ल देखिन्छ । कलेजी रङको भवनमा आगोको मुस्लो झोसिएपछि ध्वाँसे भएको छ । झ्याल ढोका नभएपछि ह्वांगै देखिन्छ । भवन पुनर्निर्माणका लागि प्राविधिक मूल्यांकनको काम भइरहेको छ ।",
  "fetched_at": "2025-09-17T07:39:35.754402Z",
  "id": "f0dd57779313ce5f2f969a64b6ec275b1a5f97aeabcce24a272ff8396fd6fde4",
  "images": [
    "https://assets.deshsanchar.com/wp-content/uploads/2025/09/17131054/550559867_1475959953608479_7299831379868254231_n.jpg"
  ],
  "lang": "ne",
  "published_at": "2025-09-17T07:26:07Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "पोखरा- बिहीबारदेखि तनहुँ प्रशासनले नागरिकता वितरण थाल्ने तनहुँ जेन–जी प्रदर्शनकारीको...",
  "tags": null,
  "title": "जिल्ला प्रशासन कार्यालय तनहुँले बिहीबारदेखि नागरिकता वितरण थाल्ने",
  "url": "https://deshsanchar.com/2025/09/17/1094809/",
  "version": 1
}