{
  "byline": "नेपाल जापान",
  "canonical_hash": "92579124deee7f198e21520b3c8d2f67ce0c2e9a750c9b05c2f0acaec296bd5d",
  "content_html": "<p style=\"text-align: justify;\">गत २३ र २४ भदौमा भएको जेनजी आन्दोलनका क्रममा भएका घटनाहरूको छानबिन गर्नका लागि सरकारले पूर्व न्यायाधीश गौरीबहादुर कार्कीको नेतृत्वमा उच्चस्तरीय जाँचबुझ आयोग गठन गरेको छ ।</p>\n<p style=\"text-align: justify;\">आइतबार बसेको मन्त्रिपरिषद् बैठकले विशेष अदालतका पूर्व अध्यक्ष एवं पूर्व न्यायाधीश कार्कीको नेतृत्वमा पूर्व एआईजी विज्ञानराज शर्मा र कानुनविद् विश्वेश्वरप्रसाद भण्डारी सदस्य रहनुभएको आयो गठन गरिएको हो ।</p>\n<p style=\"text-align: justify;\">आयोगलाई तीन महिनाको समय दिइएको छ । गत सोमबार बसेको मन्त्रिपरिषद्ले नै आन्दोलनमा भएको दमनको छानबिन गर्न आयोग बनाउने निर्णय गरेको थियो ।</p>\n<p style=\"text-align: justify;\">पदभार सम्हालेकै दिन प्रधानमन्त्री सुशीला कार्कीले सरकारी सार्वजनिक र निजी सम्पत्ति तोडफोड र आगजनीमा संलग्नलाई कारबाहीको दायरामा ल्याइने प्रतिबद्धता जनाउनुभएको थियो</p>\n<p style=\"text-align: justify;\">भदौ २३ गतेको प्रदर्शनमा सरकारले गोली चलाउँदा काठमाडौंमा १७ र अन्य दुई गरी १९ जनाको मृत्यु भएको थियो भने २४ गते भएको देशव्यापी प्रदर्शन र हिंसापछि ७४ जनाको मृत्यु भएको विवरण सार्वजनिक भएको छ ।</p>\n<p style=\"text-align: justify;\">आन्दोलनका क्रममाा संसद भवन, सिंहदरबार, सर्वोच्च अदालत, जिल्ला अदालत, विशेष अदालत, राष्ट्रपति भवन लगायत पूर्व प्रधानमन्त्री, मन्त्री तथा राजनीतिक दलका नेताहरुको निजी घरमा आगजनी गरिएको थियो ।</p>\n<p style=\"text-align: justify;\">यसै गरी विभिन्न व्यापारीक प्रतिष्ठान, बैंक तथा निजी सम्पत्तिमाथि आगजनी र व्यापक लुटपाट भएको थियो । आन्दोलनका क्रममा भएको क्षतिको एक्किन विवरण अझै आइसकेको छैन ।</p>",
  "content_text": "गत २३ र २४ भदौमा भएको जेनजी आन्दोलनका क्रममा भएका घटनाहरूको छानबिन गर्नका लागि सरकारले पूर्व न्यायाधीश गौरीबहादुर कार्कीको नेतृत्वमा उच्चस्तरीय जाँचबुझ आयोग गठन गरेको छ । आइतबार बसेको मन्त्रिपरिषद् बैठकले विशेष अदालतका पूर्व अध्यक्ष एवं पूर्व न्यायाधीश कार्कीको नेतृत्वमा पूर्व एआईजी विज्ञानराज शर्मा र कानुनविद् विश्वेश्वरप्रसाद भण्डारी सदस्य रहनुभएको आयो गठन गरिएको हो । आयोगलाई तीन महिनाको समय दिइएको छ । गत सोमबार बसेको मन्त्रिपरिषद्ले नै आन्दोलनमा भएको दमनको छानबिन गर्न आयोग बनाउने निर्णय गरेको थियो । पदभार सम्हालेकै दिन प्रधानमन्त्री सुशीला कार्कीले सरकारी सार्वजनिक र निजी सम्पत्ति तोडफोड र आगजनीमा संलग्नलाई कारबाहीको दायरामा ल्याइने प्रतिबद्धता जनाउनुभएको थियो भदौ २३ गतेको प्रदर्शनमा सरकारले गोली चलाउँदा काठमाडौंमा १७ र अन्य दुई गरी १९ जनाको मृत्यु भएको थियो भने २४ गते भएको देशव्यापी प्रदर्शन र हिंसापछि ७४ जनाको मृत्यु भएको विवरण सार्वजनिक भएको छ । आन्दोलनका क्रममाा संसद भवन, सिंहदरबार, सर्वोच्च अदालत, जिल्ला अदालत, विशेष अदालत, राष्ट्रपति भवन लगायत पूर्व प्रधानमन्त्री, मन्त्री तथा राजनीतिक दलका नेताहरुको निजी घरमा आगजनी गरिएको थियो । यसै गरी विभिन्न व्यापारीक प्रतिष्ठान, बैंक तथा निजी सम्पत्तिमाथि आगजनी र व्यापक लुटपाट भएको थियो । आन्दोलनका क्रममा भएको क्षतिको एक्किन विवरण अझै आइसकेको छैन ।",
  "fetched_at": "2025-09-21T14:39:30.949251Z",
  "id": "f0dddc2c64fef3a2088123d3494d3195cd7345ba7cc022d680c1939f98d3c171",
  "images": [],
  "lang": "ne",
  "published_at": "2025-09-21T14:26:43Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "गत २३ र २४ भदौमा भएको जेनजी आन्दोलनका क्रममा भएका घटनाहरूको छानबिन गर्नका लागि सरकारले पूर्व न्यायाधीश गौरीबहादुर कार्कीको नेतृत्वमा उच्चस्तरीय जाँचबुझ आयोग गठन गरेको छ । आइतबार बसेको मन्त्रिपरिषद् बैठकले विशेष अदालतका पूर्व अध्यक्ष एवं पूर्व न्यायाधीश कार्कीको नेतृत्वमा पूर्व एआईजी विज्ञानराज शर्मा र कानुनविद् विश्वेश्वरप्रसाद भण्डारी सदस्य रहनुभएको आयो गठन गरिएको हो । &#8230;",
  "tags": null,
  "title": "विशेष अदालतका पूर्व अध्यक्ष कार्कीको नेतृत्वमा उच्चस्तरीय जाँचबुझ आयोग गठन",
  "url": "https://www.nepaljapan.com/09/21/681982/",
  "version": 1
}