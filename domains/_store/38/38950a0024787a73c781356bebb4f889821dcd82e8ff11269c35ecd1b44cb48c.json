{
  "byline": "राजधानी संवाददाता",
  "canonical_hash": "3f43527bb16f438f9e59c360dcf7637e5021e4e449386449752d7adfba7fad05",
  "content_html": "<img alt=\"\" class=\"attachment-full size-full wp-post-image\" height=\"945\" src=\"https://rajdhanidaily.com/wp-content/uploads/2025/09/gandaki-Chief-Minister-office-1.jpg\" style=\"float: left; margin: 0 15px 15px 0;\" width=\"2048\" />\n<p>पोखरा । गत २३ र २४ भदौमा जेनजी आन्दोलनपछि उत्पन्न संकटका कारण गण्डकी प्रदेशका मन्त्री तथा कर्मचारीले भत्ता नलिने भएका छन् ।</p>\n\n\n\n<p>बिहीबार बसेको प्रदेश मन्त्रिपरिषद् बैठकले संकटको घडीमा मितव्ययिता अपनाउँदै तालिम, गोष्ठी र सेमिनारका कार्यक्रम समेत सञ्चालन नगर्ने र कुनै पनि पदाधिकारी र कर्मचारीले अबदेखि भत्ता नलिने निर्णय गरेको हो ।</p>\n\n\n\n<p>सरकारका प्रवक्ता डा. टकराज गुरुङका अनुसार मुलुक अहिले संकटमा रहेकोले भत्ता नलिने निर्णय गरिएको हो । उनले अगाडि भने, ‘चालु प्रकृतिका कार्यक्रमहरु पनि सरकारले गर्दैन । तालिम, गोष्ठी र सेमिनारका कार्यक्रम अब गण्डकीमा अत्यावश्यक बाहेक हुँदैनन् ।’</p>\n\n\n\n<p>यसैगरी, बैठकले प्रदेश सरकार र मातहतमा भएका भौतिक संरचना र गाडीहरूमा भएको तोडफोडको पूर्ण विवरण संकलन सुरु गर्ने निर्णय पनि गरेको छ ।</p>\n\n\n\n<p>गण्डकी प्रदेशमा २४ भदौमा जेनजी प्रदर्शनका क्रममा तोडफोड र आगजनीबाट मुख्यमन्त्री तथा मन्त्रिपरिषद्को कार्यालयदेखि संसद भवन, मन्त्रालयहरु, मातहतका कार्यालयहरु ध्वस्त भएका छन् । तर प्रदेशको भौतिक पूर्वाधार, कृषि र स्वास्थ्य मन्त्रालयमा भने ठूलो क्षति छैन ।</p>\n\n\n\n<p>यस्तै, मर्मत गरेर बस्न मिल्ने भवनहरूको तत्काल मर्मत सम्भार सुरु गर्ने र पुनः निर्माण गर्नुपर्ने भवन&#8217;bout आगामी बैठकले निर्णय गर्ने भएको छ ।</p>\n\n\n\n<p>कुनै पनि कर्मचारीलाई काज खटाउने र बिदा स्वीकृत नगर्ने निर्णय पनि गरिएको छ । निजी र अन्य सार्वजनिक संरचनामा भएको क्षतिको छानबिन गरी दोषीलाई कानूनी दायरामा ल्याउनुपर्ने सरकारले माग गरेको छ । संकटको घडीमा संयमता अपनाएर पुनः निर्माणमा जुट्न आग्रह गरेको छ ।</p>\n<p>The post <a href=\"https://rajdhanidaily.com/id/122160/\" rel=\"nofollow\">गण्डकीका मन्त्री र कर्मचारीले भत्ता नलिने</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "पोखरा । गत २३ र २४ भदौमा जेनजी आन्दोलनपछि उत्पन्न संकटका कारण गण्डकी प्रदेशका मन्त्री तथा कर्मचारीले भत्ता नलिने भएका छन् । बिहीबार बसेको प्रदेश मन्त्रिपरिषद् बैठकले संकटको घडीमा मितव्ययिता अपनाउँदै तालिम, गोष्ठी र सेमिनारका कार्यक्रम समेत सञ्चालन नगर्ने र कुनै पनि पदाधिकारी र कर्मचारीले अबदेखि भत्ता नलिने निर्णय गरेको हो । सरकारका प्रवक्ता डा. टकराज गुरुङका अनुसार मुलुक अहिले संकटमा रहेकोले भत्ता नलिने निर्णय गरिएको हो । उनले अगाडि भने, ‘चालु प्रकृतिका कार्यक्रमहरु पनि सरकारले गर्दैन । तालिम, गोष्ठी र सेमिनारका कार्यक्रम अब गण्डकीमा अत्यावश्यक बाहेक हुँदैनन् ।’ यसैगरी, बैठकले प्रदेश सरकार र मातहतमा भएका भौतिक संरचना र गाडीहरूमा भएको तोडफोडको पूर्ण विवरण संकलन सुरु गर्ने निर्णय पनि गरेको छ । गण्डकी प्रदेशमा २४ भदौमा जेनजी प्रदर्शनका क्रममा तोडफोड र आगजनीबाट मुख्यमन्त्री तथा मन्त्रिपरिषद्को कार्यालयदेखि संसद भवन, मन्त्रालयहरु, मातहतका कार्यालयहरु ध्वस्त भएका छन् । तर प्रदेशको भौतिक पूर्वाधार, कृषि र स्वास्थ्य मन्त्रालयमा भने ठूलो क्षति छैन । यस्तै, मर्मत गरेर बस्न मिल्ने भवनहरूको तत्काल मर्मत सम्भार सुरु गर्ने र पुनः निर्माण गर्नुपर्ने भवन’bout आगामी बैठकले निर्णय गर्ने भएको छ । कुनै पनि कर्मचारीलाई काज खटाउने र बिदा स्वीकृत नगर्ने निर्णय पनि गरिएको छ । निजी र अन्य सार्वजनिक संरचनामा भएको क्षतिको छानबिन गरी दोषीलाई कानूनी दायरामा ल्याउनुपर्ने सरकारले माग गरेको छ । संकटको घडीमा संयमता अपनाएर पुनः निर्माणमा जुट्न आग्रह गरेको छ । The post गण्डकीका मन्त्री र कर्मचारीले भत्ता नलिने appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-19T23:38:53.042218Z",
  "id": "38950a0024787a73c781356bebb4f889821dcd82e8ff11269c35ecd1b44cb48c",
  "images": [
    "https://rajdhanidaily.com/wp-content/uploads/2025/09/gandaki-Chief-Minister-office-1.jpg"
  ],
  "lang": "ne",
  "published_at": "2025-09-19T23:32:00Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"945\" src=\"https://rajdhanidaily.com/wp-content/uploads/2025/09/gandaki-Chief-Minister-office-1.jpg\" style=\"float: left; margin: 0 15px 15px 0;\" width=\"2048\" />पोखरा । गत २३ र २४ भदौमा जेनजी आन्दोलनपछि उत्पन्न संकटका कारण गण्डकी प्रदेशका मन्त्री तथा कर्मचारीले भत्ता नलिने भएका छन् । बिहीबार बसेको प्रदेश मन्त्रिपरिषद् बैठकले संकटको घडीमा मितव्ययिता अपनाउँदै तालिम, गोष्ठी र सेमिनारका कार्यक्रम समेत सञ्चालन नगर्ने र कुनै पनि पदाधिकारी र कर्मचारीले अबदेखि भत्ता नलिने निर्णय गरेको हो । सरकारका प्रवक्ता डा. [&#8230;]</p>\n<p>The post <a href=\"https://rajdhanidaily.com/id/122160/\" rel=\"nofollow\">गण्डकीका मन्त्री र कर्मचारीले भत्ता नलिने</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "गण्डकीका मन्त्री र कर्मचारीले भत्ता नलिने",
  "url": "https://rajdhanidaily.com/id/122160/",
  "version": 1
}