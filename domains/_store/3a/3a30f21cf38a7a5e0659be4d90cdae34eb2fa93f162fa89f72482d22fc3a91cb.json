{
  "byline": "देश सञ्चार",
  "canonical_hash": "506526579ec5d098a1d417c4e549b5d1ca350379b9b0f490e811534710597211",
  "content_html": "<p>काठमाडौँ- हिन्दूहरूको महान् पर्व बडादसैँ आज घटस्थापनासँगै सुरु भएको छ।</p>\n<p>आश्विन शुक्ल प्रतिपदादेखि पूर्णिमासम्म १५ दिन मनाइने यस पर्वको प्रारम्भ आज बिहान ९:१३ बजे घटस्थापनाको साइतमा कलश स्थापना र जमरा रोपणसहित गरिएको हो।</p>\n<p>नवरात्रभर दुर्गाका नौ रूप (नवदुर्गा) को पूजा आराधना गरिने परम्परा छ। असोज १२ गते फूलपाती, महाअष्टमी र महानवमीका दिन बलिपूजा गरिनेछ।</p>\n<p>यस वर्ष विजया दशमी असोज १६ गते परेको छ। टीकाको साइत बिहान ११:५३ बजे र देवी विसर्जन ९:२३ बजे निर्धारण गरिएको नेपाल पञ्चाङ्ग निर्णायक समितिले जनाएको छ।</p>\n<p>कोजाग्रत पूर्णिमासम्म जमरा विसर्जन र महालक्ष्मी व्रत बस्ने परम्परा रहँदै आएको छ।</p>",
  "content_text": "काठमाडौँ- हिन्दूहरूको महान् पर्व बडादसैँ आज घटस्थापनासँगै सुरु भएको छ। आश्विन शुक्ल प्रतिपदादेखि पूर्णिमासम्म १५ दिन मनाइने यस पर्वको प्रारम्भ आज बिहान ९:१३ बजे घटस्थापनाको साइतमा कलश स्थापना र जमरा रोपणसहित गरिएको हो। नवरात्रभर दुर्गाका नौ रूप (नवदुर्गा) को पूजा आराधना गरिने परम्परा छ। असोज १२ गते फूलपाती, महाअष्टमी र महानवमीका दिन बलिपूजा गरिनेछ। यस वर्ष विजया दशमी असोज १६ गते परेको छ। टीकाको साइत बिहान ११:५३ बजे र देवी विसर्जन ९:२३ बजे निर्धारण गरिएको नेपाल पञ्चाङ्ग निर्णायक समितिले जनाएको छ। कोजाग्रत पूर्णिमासम्म जमरा विसर्जन र महालक्ष्मी व्रत बस्ने परम्परा रहँदै आएको छ।",
  "fetched_at": "2025-09-22T01:53:06.077236Z",
  "id": "3a30f21cf38a7a5e0659be4d90cdae34eb2fa93f162fa89f72482d22fc3a91cb",
  "images": [],
  "lang": "ne",
  "published_at": "2025-09-22T01:00:39Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "काठमाडौँ- हिन्दूहरूको महान् पर्व बडादसैँ आज घटस्थापनासँगै सुरु भएको छ।...",
  "tags": null,
  "title": "दुर्गा पक्ष सुरु : आज घरघरमा घटस्थापना",
  "url": "https://deshsanchar.com/2025/09/22/1096827/",
  "version": 1
}