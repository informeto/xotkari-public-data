{
  "byline": "न्युज अफ नेपाल",
  "canonical_hash": "fa3f937bf7be3964dd45c2074cc2f22786a8df7934ba944adb5bbd0c7c7369d1",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/rastapati-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं</strong></p>\n\n\n\n<p>नागरिकता विधेयक–२०६३ को दोस्रो संशोधनले कानुनी मान्यता पाएसँगै हाल नागरिकताबाट वञ्चित करिब १७ लाख बालबालिकाहरू लाभान्वित हुने भएका छन् ।<br />नेपालमा नागरिकता प्राप्तिका लागि भएका संघर्ष तथा सर्वोच्च अदालतको फैसलालाई टेकेर बनाइएको विधेयकले आइतबार कानुनी मान्यता पाएको हो । संघीय संसद्को दुवै सदनको बैठकबाट पारित भई प्रमाणीकरणका लागि पुगेको नेपाल नागरिकता ऐन २०६३ लाई संशोधन गर्न बनेको विधेयक राष्ट्रपति रामचन्द्र पौडेलले आइतबार प्रमाणीकरण गरेसँगै यसले कानुनी मान्यता पाएको हो ।</p>\n\n\n\n<p>राष्ट्रपति कार्यालयका प्रवक्ता प्रदीपकुमार कोइरालाले राष्ट्रपतिले नागरिकता ऐन संशोधन विधेयक नेपालको संविधानको धारा ११३ को उपधारा (२) बमोजिम प्रमाणीकरण गरेको बताउनुभयो । प्रतिनिधिसभा विघटन हुनुभन्दा केही समयअगाडि आमाको नामबाट नागरिकता प्राप्त गर्ने विधेयक पास भएका कारण निष्क्रिय हुनबाट जोगिएको छ । प्रतिनिधिसभाको विघटनपछि ३० वटा विधेयकहरू निष्क्रिय भए पनि नागरिकता विधेयक भने त्यसबाट जोगिएको हो । भदौ १८ गते राष्ट्रियसभाले विधेयकमा गरेको संशोधन प्रतिनिधिसभाबाट स्वीकृत भएको थियो । त्यसपछि सभामुखले प्रमाणित गरी प्रमाणीकरणको लागि राष्ट्रपतिसमक्ष पठाएको थियो ।</p>\n\n\n\n<p>नागरिकता ऐन २०६३ को पहिलो संशोधन ऐन २०७९ को कार्यान्वयनमा देखापरेका समस्याको समेत मूल्यांकन गर्दै गृह मन्त्रालयले दोस्रो संशोधन गरेको हो । यसबाट झन्डै १७ लाख बालबालिकाहरू लाभान्वित हुने एक अध्ययनले देखाएको छ । राष्ट्रिय जनगणना, २०७८ अनुसार १८ वर्षमुनिका बालबालिकाको संख्या ९८ लाख ६९ हजार ५ सय ८३ रहेका छन् । तीमध्ये १६ लाख ८८ हजार ८ सय ८६ (१७ दशमलव १५) बालबालिकाहरू केवल आमासँगमात्र रहेका छन् । यस विषयमा लामो समयदेखि वकालत गर्दै आएका अधिवक्ता सविन श्रेष्ठका अनुसार प्रस्तावित विधेयकले आमासँग मात्र रहेका ती बालबालिकाहरू लाभान्वित हुनेछन् ।</p>\n\n\n\n<p>नेपालको संविधानले प्रदान गरेको मौलिक हकमध्ये नागरिकता प्राप्त गर्ने हक धारा ११ मा सुनिश्चित गरेको छ । तर, पनि विभिन्न व्यावहारिक कठिनाइका कारण कैयौं नेपालीहरू अनागरिक हुनुपर्ने बाध्यता रहेकोमा नागरिकता ऐन दोस्रो संशोधन आएको हो । यसले नेपाली आमाबाट जन्मेका नागरिकले बाबुको नामविना पनि नागरिकता प्राप्त गर्न सक्ने छन् । ऐनअनुसार यसरी नागरिकता प्राप्तिका लागि सम्बन्धित व्यक्तिले सम्बन्धित निकायमा निवेदन दिनुपर्नेछ । यस प्रक्रियाबाट जारी नागरिकताको प्रमाणपत्रमा बाबुको नाम, थर तथा ठेगाना उल्लेख गर्नुपर्ने स्थान खाली राखिने व्यवस्था गरिएको छ ।</p>\n\n\n\n<p>ऐनअनुसार जन्म दर्ता वा शैक्षिक योग्यताको प्रमाणपत्रमा बाबुको नाम उल्लेख भएको तर नागरिकता लिने अवधिसम्म सम्पर्क नभएको सन्तानले पनि वंशजको नागरिकता पाउन सक्नेछन् । त्यसका लागि बाबु सम्पर्कमा नरहेको भनी स्वघोषणा गरेमा त्यस्तो व्यक्तिको बाबुको पहिचान नभएको मानेर वंशजका आधारमा नागरिकता प्रदान गर्ने भनिएको छ ।</p>\n\n\n\n<p>त्यस्तै, जन्मका आधारमा नागरिकता प्राप्त गरेका बाबु वा आमाका सन्ततिले पनि वंशजकै नागरिकता प्राप्त गर्न सक्नेछन् । बाबु वा आमामध्ये कुनै एकले जन्मको आधारमा नेपाली नागरिकता प्राप्त गरेको र अर्कोको जन्मको आधारमा नागरिकता प्राप्त गर्नुअगावै मृत्यु भएको वा आमा सम्पर्कविहीन रहेको व्यक्तिका सन्तानलाई नेपाली नागरिकता प्रदान गर्ने प्रावधान यो ऐनमा रहेको छ ।</p>\n\n\n\n<p>त्यसै गरी नेपालको नागरिक आमाबाट विदेशमा जन्म भई नेपाल बसोबास गरेको, विदेशको नागरिकता वा राहदानी नलिएका र बाबुको पहिचान नखुलेका सन्तानले पनि नागरिकता प्राप्त गर्न सक्नेछन् । तर, त्यस्ता व्यक्तिले स्वघोषणा गर्नुपर्नेछ । उनीहरूलाई अंगीकृत नागरिकता प्रदान गरिनेछ ।</p>\n\n\n\n<p>कुनै व्यक्तिले नागरिकताको प्रमाणपत्रमा बाबुको नाम, थर, ठेगाना उल्लेख गर्न नचाहेको भनी निवेदन दिएमा सोहीबमोजिम नेपाली नागरिकता प्रदान गर्ने पनि ऐनमा रहेको छ । बाबु वा आमा कम्तीमा एक नेपाली नागरिक रहेकाहरूको १६ वर्ष उमेर नपुगेका सन्तानले पनि नाबालक परिचयपत्र प्राप्त गर्न सक्नेछन् ।<br />नागरिकता सम्बन्धमा सर्वोच्चमा परेका मुद्दा र सर्वोच्च अदालतले दिएका आदेश, नजिरसमेतको आधारमा नागरिकता प्राप्तिलाई सहज बनाउन सरोकारवालाले ध्यानाकर्षण गराउँदै आएको र संसद्मा समेत पटक पटक विषय उठेको पृष्ठभूमिमा यो संशोधन भएको गृह मन्त्रालयले जनाएको छ ।</p>\n\n\n\n<p>कानुनी प्रावधानसँगै कर्मचारीको नागरिकतासम्बन्धी अनुदार बुझाई, नागरिकतासम्बन्धी सर्वोच्च अदालतद्वारा प्रतिपादित नजिरबारे ज्ञानको अभाव र फरक फरक बुझाई, नागरिकतालाई राजनीतिक स्वार्थको माध्यम बनाउने लगायतले गर्दा सेवाग्राहीहरूले सहजै नागरिकता पाउन सकेको छैनन् । यस अवस्थामा यो ऐनले नागरिकता प्राप्ति तुलनात्मक रूपमा सहज बन्ने गृहमन्त्रालयका अधिकारीहरूको भनाइ रहेको छ ।</p>",
  "content_text": "काठमाडौं नागरिकता विधेयक–२०६३ को दोस्रो संशोधनले कानुनी मान्यता पाएसँगै हाल नागरिकताबाट वञ्चित करिब १७ लाख बालबालिकाहरू लाभान्वित हुने भएका छन् । नेपालमा नागरिकता प्राप्तिका लागि भएका संघर्ष तथा सर्वोच्च अदालतको फैसलालाई टेकेर बनाइएको विधेयकले आइतबार कानुनी मान्यता पाएको हो । संघीय संसद्को दुवै सदनको बैठकबाट पारित भई प्रमाणीकरणका लागि पुगेको नेपाल नागरिकता ऐन २०६३ लाई संशोधन गर्न बनेको विधेयक राष्ट्रपति रामचन्द्र पौडेलले आइतबार प्रमाणीकरण गरेसँगै यसले कानुनी मान्यता पाएको हो । राष्ट्रपति कार्यालयका प्रवक्ता प्रदीपकुमार कोइरालाले राष्ट्रपतिले नागरिकता ऐन संशोधन विधेयक नेपालको संविधानको धारा ११३ को उपधारा (२) बमोजिम प्रमाणीकरण गरेको बताउनुभयो । प्रतिनिधिसभा विघटन हुनुभन्दा केही समयअगाडि आमाको नामबाट नागरिकता प्राप्त गर्ने विधेयक पास भएका कारण निष्क्रिय हुनबाट जोगिएको छ । प्रतिनिधिसभाको विघटनपछि ३० वटा विधेयकहरू निष्क्रिय भए पनि नागरिकता विधेयक भने त्यसबाट जोगिएको हो । भदौ १८ गते राष्ट्रियसभाले विधेयकमा गरेको संशोधन प्रतिनिधिसभाबाट स्वीकृत भएको थियो । त्यसपछि सभामुखले प्रमाणित गरी प्रमाणीकरणको लागि राष्ट्रपतिसमक्ष पठाएको थियो । नागरिकता ऐन २०६३ को पहिलो संशोधन ऐन २०७९ को कार्यान्वयनमा देखापरेका समस्याको समेत मूल्यांकन गर्दै गृह मन्त्रालयले दोस्रो संशोधन गरेको हो । यसबाट झन्डै १७ लाख बालबालिकाहरू लाभान्वित हुने एक अध्ययनले देखाएको छ । राष्ट्रिय जनगणना, २०७८ अनुसार १८ वर्षमुनिका बालबालिकाको संख्या ९८ लाख ६९ हजार ५ सय ८३ रहेका छन् । तीमध्ये १६ लाख ८८ हजार ८ सय ८६ (१७ दशमलव १५) बालबालिकाहरू केवल आमासँगमात्र रहेका छन् । यस विषयमा लामो समयदेखि वकालत गर्दै आएका अधिवक्ता सविन श्रेष्ठका अनुसार प्रस्तावित विधेयकले आमासँग मात्र रहेका ती बालबालिकाहरू लाभान्वित हुनेछन् । नेपालको संविधानले प्रदान गरेको मौलिक हकमध्ये नागरिकता प्राप्त गर्ने हक धारा ११ मा सुनिश्चित गरेको छ । तर, पनि विभिन्न व्यावहारिक कठिनाइका कारण कैयौं नेपालीहरू अनागरिक हुनुपर्ने बाध्यता रहेकोमा नागरिकता ऐन दोस्रो संशोधन आएको हो । यसले नेपाली आमाबाट जन्मेका नागरिकले बाबुको नामविना पनि नागरिकता प्राप्त गर्न सक्ने छन् । ऐनअनुसार यसरी नागरिकता प्राप्तिका लागि सम्बन्धित व्यक्तिले सम्बन्धित निकायमा निवेदन दिनुपर्नेछ । यस प्रक्रियाबाट जारी नागरिकताको प्रमाणपत्रमा बाबुको नाम, थर तथा ठेगाना उल्लेख गर्नुपर्ने स्थान खाली राखिने व्यवस्था गरिएको छ । ऐनअनुसार जन्म दर्ता वा शैक्षिक योग्यताको प्रमाणपत्रमा बाबुको नाम उल्लेख भएको तर नागरिकता लिने अवधिसम्म सम्पर्क नभएको सन्तानले पनि वंशजको नागरिकता पाउन सक्नेछन् । त्यसका लागि बाबु सम्पर्कमा नरहेको भनी स्वघोषणा गरेमा त्यस्तो व्यक्तिको बाबुको पहिचान नभएको मानेर वंशजका आधारमा नागरिकता प्रदान गर्ने भनिएको छ । त्यस्तै, जन्मका आधारमा नागरिकता प्राप्त गरेका बाबु वा आमाका सन्ततिले पनि वंशजकै नागरिकता प्राप्त गर्न सक्नेछन् । बाबु वा आमामध्ये कुनै एकले जन्मको आधारमा नेपाली नागरिकता प्राप्त गरेको र अर्कोको जन्मको आधारमा नागरिकता प्राप्त गर्नुअगावै मृत्यु भएको वा आमा सम्पर्कविहीन रहेको व्यक्तिका सन्तानलाई नेपाली नागरिकता प्रदान गर्ने प्रावधान यो ऐनमा रहेको छ । त्यसै गरी नेपालको नागरिक आमाबाट विदेशमा जन्म भई नेपाल बसोबास गरेको, विदेशको नागरिकता वा राहदानी नलिएका र बाबुको पहिचान नखुलेका सन्तानले पनि नागरिकता प्राप्त गर्न सक्नेछन् । तर, त्यस्ता व्यक्तिले स्वघोषणा गर्नुपर्नेछ । उनीहरूलाई अंगीकृत नागरिकता प्रदान गरिनेछ । कुनै व्यक्तिले नागरिकताको प्रमाणपत्रमा बाबुको नाम, थर, ठेगाना उल्लेख गर्न नचाहेको भनी निवेदन दिएमा सोहीबमोजिम नेपाली नागरिकता प्रदान गर्ने पनि ऐनमा रहेको छ । बाबु वा आमा कम्तीमा एक नेपाली नागरिक रहेकाहरूको १६ वर्ष उमेर नपुगेका सन्तानले पनि नाबालक परिचयपत्र प्राप्त गर्न सक्नेछन् । नागरिकता सम्बन्धमा सर्वोच्चमा परेका मुद्दा र सर्वोच्च अदालतले दिएका आदेश, नजिरसमेतको आधारमा नागरिकता प्राप्तिलाई सहज बनाउन सरोकारवालाले ध्यानाकर्षण गराउँदै आएको र संसद्मा समेत पटक पटक विषय उठेको पृष्ठभूमिमा यो संशोधन भएको गृह मन्त्रालयले जनाएको छ । कानुनी प्रावधानसँगै कर्मचारीको नागरिकतासम्बन्धी अनुदार बुझाई, नागरिकतासम्बन्धी सर्वोच्च अदालतद्वारा प्रतिपादित नजिरबारे ज्ञानको अभाव र फरक फरक बुझाई, नागरिकतालाई राजनीतिक स्वार्थको माध्यम बनाउने लगायतले गर्दा सेवाग्राहीहरूले सहजै नागरिकता पाउन सकेको छैनन् । यस अवस्थामा यो ऐनले नागरिकता प्राप्ति तुलनात्मक रूपमा सहज बन्ने गृहमन्त्रालयका अधिकारीहरूको भनाइ रहेको छ ।",
  "fetched_at": "2025-09-22T01:52:48.532200Z",
  "id": "3af13cfd4d352a1e02b56692b713858c31a3e22c66053c8e2e889d4212d3ab27",
  "images": [
    "https://newsofnepal.com/wp-content/uploads/2025/09/rastapati-150x150.jpg"
  ],
  "lang": "ne",
  "published_at": "2025-09-22T01:03:47Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/rastapati-150x150.jpg\" style=\"display: block; margin-bottom: 5px; clear: both;\" width=\"150\" />काठमाडौं नागरिकता विधेयक–२०६३ को दोस्रो संशोधनले कानुनी मान्यता पाएसँगै हाल नागरिकताबाट वञ्चित करिब १७ लाख बालबालिकाहरू लाभान्वित हुने भएका छन् ।नेपालमा नागरिकता प्राप्तिका लागि भएका संघर्ष तथा सर्वोच्च अदालतको फैसलालाई टेकेर बनाइएको विधेयकले आइतबार कानुनी मान्यता पाएको हो । संघीय संसद्को दुवै सदनको बैठकबाट पारित भई प्रमाणीकरणका लागि पुगेको नेपाल नागरिकता ऐन २०६३ लाई संशोधन [&#8230;]",
  "tags": null,
  "title": "राष्ट्रपति पौडेलद्वारा नागरिकता ऐन प्रमाणीकरण: करिब १७ लाख बालबालिका लाभान्वित हुने",
  "url": "https://newsofnepal.com/2025/09/22/732552/",
  "version": 1
}