{
  "byline": "राजधानी संवाददाता",
  "canonical_hash": "a715e95745a780ffd88eefeefd2b0c52bae21595670d7e6fd47641aeaa9703d4",
  "content_html": "<img alt=\"\" class=\"attachment-full size-full wp-post-image\" height=\"720\" src=\"https://rajdhanidaily.com/wp-content/uploads/2025/09/547482926_1181005370715519_929034294207184589_n.jpg\" style=\"float: left; margin: 0 15px 15px 0;\" width=\"1280\" />\n<p>पोखरा । जेनजी आन्दोलनका क्रममा पोखराबाट ७ सय ७३ जना कैदीबन्दी फरार भएका थिए । गत सातादेखि भागेका तीमध्ये हालसम्म ३ सय जना मात्र कारागार फर्किएका छन् । प्रदर्शनकारीले जिल्ला प्रहरी कार्यालय कास्कीमा पनि सबै प्रहरीलाई र हिरासतमा रहेकाहरुलाई बाहिर पठाई आगजनी गरेका थिए ।</p>\n\n\n\n<p>यस्तै, आन्दोलनकारीहरुले विभिन्न सुरक्षा निकाय र सुरक्षाकर्मीका हतियार पनि लुटेर लगेका थिए । मुलुक संक्रमणकालीन अवस्थामा गुज्रिरहेको र ठूला चाडपर्वहरु पनि नजिकिएको हुँदा सुरक्षा चुनौती उत्तिकै छ ।</p>\n\n\n\n<p>यसैक्रममा मंगलबार गण्डकी प्रदेशका मुख्यमन्त्री सुरेन्द्रराज पाण्डेको अध्यक्षतामा प्रदेश सुरक्षा समन्वय समिति बैठकले ६ बुँदे निर्णय गरेको छ ।</p>\n\n\n\n<p>लुटिएका हतियार फिर्ताका लागि सर्वप्रथम सञ्चारमाध्यममार्फत आह्वान गर्ने र समयमा फिर्ता नगर्नेलाई विषयगत अपराधको रुपमा कानूनबमोजिम कारबाही प्रक्रियामा लैजाने निर्णय गरिएको छ ।</p>\n\n\n\n<p>यस्तै, सार्वजनिक र निजी सम्पत्तिमा आगजनी, तोडफोड, लुटपाट र चोरीमा संलग्न व्यक्तिको पहिचान गरी कानूनबमोजिम कारबाहीको प्रक्रिया तदारुकताका साथ अघि बढाउन प्रदेशका सबै जिल्ला सुरक्षा समिति र आ–आफ्ना मातहत सुरक्षा निकायलाई निर्देशित गर्ने निर्णय बैठकले गरेको छ । शान्ति र अमनचयन कायम गर्न सबै सुरक्षा निकायले सजगताका साथ समन्वयात्मक ढंगले कार्य गर्ने, गराउने,</p>\n\n\n\n<p>बदलिँदो परिस्थिति र सम्भावित शान्तिसुरक्षा चुनौतीको मध्यनजर गरी स्थानीय नागरिक समाजसमेतको समन्वय र सहयोगमा सबै सुरक्षा निकायले आपसी सहयोग, सूचना आदानप्रदान, समन्वय र सहकार्य गरी प्रदेशको शान्तिसुरक्षालाई सामान्य बनाइराख्ने निर्णय गरिएको छ ।</p>\n\n\n\n<p>बैठकले वर्षायाम कायमै रहेकाले सम्भावित विपद् जोखिमलाई दृष्टिगत गरी सबै जिल्ला विपद् व्यवस्थापन समितिहरू र सुरक्षा निकायले विपद् सुरक्षामा समेत सजगता अपनाएर पूर्वतयारी, प्रतिकार्य गर्ने गराउने, चाडपर्वलक्षित सुरक्षा योजनामा समेटी सुरक्षा व्यवस्थालाई प्रभावकारी ढंगले कार्यान्वयन गर्ने गराउने निर्णय गरेको छ ।</p>\n\n\n\n<p>गत २३ र २४ भदौमा जेनजीको आन्दोलनका कारण उत्पन्न असामान्य स्थिति र त्यसले प्रदेशको शान्तिसुरक्षामा परेको प्रभावका सम्बन्धमा बैठकमा सबै सुरक्षा निकायले ब्रिफिङ गरेका थिए ।</p>\n\n\n\n<p>बैठकले आन्दोलनका क्रममा हुन गएको जनधनको क्षतिप्रति दुःख प्रकट गर्दै ज्यान गुमाउने सबैप्रति श्रद्धाञ्जली उनीहरूका परिवार र आफन्तजनमा समवेदनासहित घाइतेको शीघ्र स्वास्थ्यलाभको कामना गरेको छ ।</p>\n\n\n\n<p>कास्की कारागारबाट भागेका ७ सय ७३ कैदीबन्दीमध्ये ३५ जना महिला हुन् । बाँकी पुरुष हुन् । त्यसबाहेक २ जना केटाकेटी थिए ।</p>\n\n\n\n<p>कास्की कारागार कार्यालयका प्रमुख राजेन्द्र शर्मा भन्छन्, ‘सबै कैदीबन्दीहरुलाई फर्किन विभागले पनि सूचना जारी गरेको छ । हामीहरुले पनि स्थानीयरुपमा भनिरहेका छौं । अधिकांश दिनहुँजसो सम्पर्कमा हुनुहुन्छ । आश गरौं सबैजना फर्किनुहोला ।’</p>\n<p>The post <a href=\"https://rajdhanidaily.com/id/121953/\" rel=\"nofollow\">लुटिएका हतियार फिर्ता नगरे कारबाही गरिने</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "पोखरा । जेनजी आन्दोलनका क्रममा पोखराबाट ७ सय ७३ जना कैदीबन्दी फरार भएका थिए । गत सातादेखि भागेका तीमध्ये हालसम्म ३ सय जना मात्र कारागार फर्किएका छन् । प्रदर्शनकारीले जिल्ला प्रहरी कार्यालय कास्कीमा पनि सबै प्रहरीलाई र हिरासतमा रहेकाहरुलाई बाहिर पठाई आगजनी गरेका थिए । यस्तै, आन्दोलनकारीहरुले विभिन्न सुरक्षा निकाय र सुरक्षाकर्मीका हतियार पनि लुटेर लगेका थिए । मुलुक संक्रमणकालीन अवस्थामा गुज्रिरहेको र ठूला चाडपर्वहरु पनि नजिकिएको हुँदा सुरक्षा चुनौती उत्तिकै छ । यसैक्रममा मंगलबार गण्डकी प्रदेशका मुख्यमन्त्री सुरेन्द्रराज पाण्डेको अध्यक्षतामा प्रदेश सुरक्षा समन्वय समिति बैठकले ६ बुँदे निर्णय गरेको छ । लुटिएका हतियार फिर्ताका लागि सर्वप्रथम सञ्चारमाध्यममार्फत आह्वान गर्ने र समयमा फिर्ता नगर्नेलाई विषयगत अपराधको रुपमा कानूनबमोजिम कारबाही प्रक्रियामा लैजाने निर्णय गरिएको छ । यस्तै, सार्वजनिक र निजी सम्पत्तिमा आगजनी, तोडफोड, लुटपाट र चोरीमा संलग्न व्यक्तिको पहिचान गरी कानूनबमोजिम कारबाहीको प्रक्रिया तदारुकताका साथ अघि बढाउन प्रदेशका सबै जिल्ला सुरक्षा समिति र आ–आफ्ना मातहत सुरक्षा निकायलाई निर्देशित गर्ने निर्णय बैठकले गरेको छ । शान्ति र अमनचयन कायम गर्न सबै सुरक्षा निकायले सजगताका साथ समन्वयात्मक ढंगले कार्य गर्ने, गराउने, बदलिँदो परिस्थिति र सम्भावित शान्तिसुरक्षा चुनौतीको मध्यनजर गरी स्थानीय नागरिक समाजसमेतको समन्वय र सहयोगमा सबै सुरक्षा निकायले आपसी सहयोग, सूचना आदानप्रदान, समन्वय र सहकार्य गरी प्रदेशको शान्तिसुरक्षालाई सामान्य बनाइराख्ने निर्णय गरिएको छ । बैठकले वर्षायाम कायमै रहेकाले सम्भावित विपद् जोखिमलाई दृष्टिगत गरी सबै जिल्ला विपद् व्यवस्थापन समितिहरू र सुरक्षा निकायले विपद् सुरक्षामा समेत सजगता अपनाएर पूर्वतयारी, प्रतिकार्य गर्ने गराउने, चाडपर्वलक्षित सुरक्षा योजनामा समेटी सुरक्षा व्यवस्थालाई प्रभावकारी ढंगले कार्यान्वयन गर्ने गराउने निर्णय गरेको छ । गत २३ र २४ भदौमा जेनजीको आन्दोलनका कारण उत्पन्न असामान्य स्थिति र त्यसले प्रदेशको शान्तिसुरक्षामा परेको प्रभावका सम्बन्धमा बैठकमा सबै सुरक्षा निकायले ब्रिफिङ गरेका थिए । बैठकले आन्दोलनका क्रममा हुन गएको जनधनको क्षतिप्रति दुःख प्रकट गर्दै ज्यान गुमाउने सबैप्रति श्रद्धाञ्जली उनीहरूका परिवार र आफन्तजनमा समवेदनासहित घाइतेको शीघ्र स्वास्थ्यलाभको कामना गरेको छ । कास्की कारागारबाट भागेका ७ सय ७३ कैदीबन्दीमध्ये ३५ जना महिला हुन् । बाँकी पुरुष हुन् । त्यसबाहेक २ जना केटाकेटी थिए । कास्की कारागार कार्यालयका प्रमुख राजेन्द्र शर्मा भन्छन्, ‘सबै कैदीबन्दीहरुलाई फर्किन विभागले पनि सूचना जारी गरेको छ । हामीहरुले पनि स्थानीयरुपमा भनिरहेका छौं । अधिकांश दिनहुँजसो सम्पर्कमा हुनुहुन्छ । आश गरौं सबैजना फर्किनुहोला ।’ The post लुटिएका हतियार फिर्ता नगरे कारबाही गरिने appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-16T23:39:12.675438Z",
  "id": "69ec985dc0d7882e341e3fc2bc88c2aaf218dbbb582a5941a97ae4c0dd2836a6",
  "images": [
    "https://rajdhanidaily.com/wp-content/uploads/2025/09/547482926_1181005370715519_929034294207184589_n.jpg"
  ],
  "lang": "ne",
  "published_at": "2025-09-16T23:25:03Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"720\" src=\"https://rajdhanidaily.com/wp-content/uploads/2025/09/547482926_1181005370715519_929034294207184589_n.jpg\" style=\"float: left; margin: 0 15px 15px 0;\" width=\"1280\" />पोखरा । जेनजी आन्दोलनका क्रममा पोखराबाट ७ सय ७३ जना कैदीबन्दी फरार भएका थिए । गत सातादेखि भागेका तीमध्ये हालसम्म ३ सय जना मात्र कारागार फर्किएका छन् । प्रदर्शनकारीले जिल्ला प्रहरी कार्यालय कास्कीमा पनि सबै प्रहरीलाई र हिरासतमा रहेकाहरुलाई बाहिर पठाई आगजनी गरेका थिए । यस्तै, आन्दोलनकारीहरुले विभिन्न सुरक्षा निकाय र सुरक्षाकर्मीका हतियार पनि लुटेर [&#8230;]</p>\n<p>The post <a href=\"https://rajdhanidaily.com/id/121953/\" rel=\"nofollow\">लुटिएका हतियार फिर्ता नगरे कारबाही गरिने</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "लुटिएका हतियार फिर्ता नगरे कारबाही गरिने",
  "url": "https://rajdhanidaily.com/id/121953/",
  "version": 1
}