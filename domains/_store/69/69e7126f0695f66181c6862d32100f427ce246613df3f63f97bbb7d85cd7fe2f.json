{
  "byline": "नागरिक",
  "canonical_hash": "fa2a78110ce9f61965aa00383def13bfd30f0664de668b292504ed52c1645325",
  "content_html": "<p><img alt=\"\" src=\"https://images.nagariknewscdn.com/authors/1756290265_NRNA.jpg\" /></p><p>गैरआवासीय नेपाली संघ (एनआरएनए) र अन्तर्राष्ट्रिय श्रम संगठन (आईएलओ) नेपालबीच वैदेशिक रोजगारीमा रहेका नेपाली श्रमिकको समस्या सम्बोधन गर्न सञ्चालित ‘माइग्रेन्ट राइट्स एण्ड डीसेंट वर्क’ परियोजना कार्यान्वयन गर्न सम्झौता भएको छ ।</p><p>संघको सचिवालयमा स्वीस विकास तथा सहयोग संस्था (SDC)को सहयोगमा सञ्चालित ‘माइग्रेन्ट राइट्स एण्ड डीसेंट वर्क परियोजना दोस्रो चरणको कार्यान्वयन गर्न दुई संस्थाबीच सम्झौता भएको हो । आईएलओ नेपालका निर्देशक नुमान ओजकान र एनआरएनएका अध्यक्ष डा. बद्री केसीले सम्झौतापत्रमा हस्ताक्षर गरेका छन् ।  </p><p>सम्झौताअनुसार मुख्यतया मध्यपूर्व र मलेसिया लगायतका गन्तव्य मुलुकमा एनआरएनएको संस्थागत क्षमता अभिवृद्धिका साथै नेपाल सरकारसँग नीतिगत वकालत एवं पैरवी, श्रमिकलाई मानसिक स्वास्थ्य तथा मनोसामाजिक सहायता, महिला र अलेखबद्ध (अवैधानिक) अवस्थामा रहेका श्रमिकलाई कानूनी परामर्श, सचेतना अभिवृद्धि लगायतका विषयलाई यो परियोजनाले प्राथमिकतामा राखेर काम गर्नेछ ।  </p><p>यो परियोजनाले एनआरएनएका प्रतिनिधिलाई तालिम, नेपाली कूटनीतिक मिसनहरूसँग समन्वय तथा सेवा प्रवाह प्रणालीलाई संस्थागत गर्न सहयोग गर्ने विश्वास लिइएको छ ।</p><p>यो अवसरमा आईएलओ नेपालका निर्देशक ओजकानले ‘एनआरएनलाई रणनैतिक साझेदार मित्रका रुपमा लिईएको र यस संस्थाको विश्वब्यापी सञ्जालका माध्यमबाट विदेशमा रहेका नेपाली श्रमिकले भोग्नुपरेका समस्या समाधान गर्न परियोजनाले सहयोग पुर्‍याउने विश्वास व्यक्त गरे ।</p>",
  "content_text": "गैरआवासीय नेपाली संघ (एनआरएनए) र अन्तर्राष्ट्रिय श्रम संगठन (आईएलओ) नेपालबीच वैदेशिक रोजगारीमा रहेका नेपाली श्रमिकको समस्या सम्बोधन गर्न सञ्चालित ‘माइग्रेन्ट राइट्स एण्ड डीसेंट वर्क’ परियोजना कार्यान्वयन गर्न सम्झौता भएको छ । संघको सचिवालयमा स्वीस विकास तथा सहयोग संस्था (SDC)को सहयोगमा सञ्चालित ‘माइग्रेन्ट राइट्स एण्ड डीसेंट वर्क परियोजना दोस्रो चरणको कार्यान्वयन गर्न दुई संस्थाबीच सम्झौता भएको हो । आईएलओ नेपालका निर्देशक नुमान ओजकान र एनआरएनएका अध्यक्ष डा. बद्री केसीले सम्झौतापत्रमा हस्ताक्षर गरेका छन् । सम्झौताअनुसार मुख्यतया मध्यपूर्व र मलेसिया लगायतका गन्तव्य मुलुकमा एनआरएनएको संस्थागत क्षमता अभिवृद्धिका साथै नेपाल सरकारसँग नीतिगत वकालत एवं पैरवी, श्रमिकलाई मानसिक स्वास्थ्य तथा मनोसामाजिक सहायता, महिला र अलेखबद्ध (अवैधानिक) अवस्थामा रहेका श्रमिकलाई कानूनी परामर्श, सचेतना अभिवृद्धि लगायतका विषयलाई यो परियोजनाले प्राथमिकतामा राखेर काम गर्नेछ । यो परियोजनाले एनआरएनएका प्रतिनिधिलाई तालिम, नेपाली कूटनीतिक मिसनहरूसँग समन्वय तथा सेवा प्रवाह प्रणालीलाई संस्थागत गर्न सहयोग गर्ने विश्वास लिइएको छ । यो अवसरमा आईएलओ नेपालका निर्देशक ओजकानले ‘एनआरएनलाई रणनैतिक साझेदार मित्रका रुपमा लिईएको र यस संस्थाको विश्वब्यापी सञ्जालका माध्यमबाट विदेशमा रहेका नेपाली श्रमिकले भोग्नुपरेका समस्या समाधान गर्न परियोजनाले सहयोग पुर्‍याउने विश्वास व्यक्त गरे ।",
  "fetched_at": "2025-09-19T05:40:54.237767Z",
  "id": "69e7126f0695f66181c6862d32100f427ce246613df3f63f97bbb7d85cd7fe2f",
  "images": [
    "https://images.nagariknewscdn.com/authors/1756290265_NRNA.jpg"
  ],
  "lang": "ne",
  "published_at": "2025-08-27T10:24:32Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "यो परियोजनाले एनआरएनएका प्रतिनिधिलाई तालिम, नेपाली कूटनीतिक मिसनहरूसँग समन्वय तथा सेवा प्रवाह प्रणालीलाई संस्थागत गर्न सहयोग गर्ने विश्वास लिइएको छ ।...",
  "tags": null,
  "title": "विदेशका नेपाली श्रमिकको समस्या हल गर्न एनआरएनए र आईएलओबीच सम्झौता",
  "url": "https://nagariknews.nagariknetwork.com/diaspora/nrna-and-ilo-sign-agreement-to-resolve-problems-of-nepali-workers-abroad-98-83.html",
  "version": 1
}