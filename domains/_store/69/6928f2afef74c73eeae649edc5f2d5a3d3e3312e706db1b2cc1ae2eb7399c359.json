{
  "byline": "राजधानी संवाददाता",
  "canonical_hash": "45c9e16ea40a90de293b1af2e73c758c64778b723728e955004a4e1e0f84668e",
  "content_html": "<img alt=\"\" class=\"attachment-full size-full wp-post-image\" height=\"1200\" src=\"https://rajdhanidaily.com/wp-content/uploads/2025/09/gaja.jpeg\" style=\"float: left; margin: 0 15px 15px 0;\" width=\"1600\" />\n<p>इटहरी । तरकारी लोड गरिएकोजस्तो देखिने दुई ट्रकमा लुकाएर लैजाने क्रममा सशस्त्र प्रहरीले इटहरीबाट करिब पाँच हजार किलो गाँजा बरामद गरेको छ । इटहरी उपमहानगरपालिका–५ स्थित स्यार्सेकाली पेट्रोल पम्पबाट आइतबार बिहानको राति करिब १ः३० बजेतिर शंकास्पद अवस्थामा रोकिएका दुई ट्रकबाट करिब पाँच हजार किलो गाँजा बरामद गरिएको हो ।</p>\n\n\n\n<p>बरामद भएको गाँजा ना ४ ख २९०१ नम्बरको ट्रक र बा ५ ख ११६९ नम्बरको मिनी ट्रकमा लोड गरिएको अवस्थामा भेटिएको सशस्त्र प्रहरीले जनाएको छ । खानतलासी गर्दा ट्रकमा तरकारी राखिएको भए पनि त्यसैभित्र लुकाइराखिएको एक सय ५८ बोरा गाँजा फेला परेको हो ।</p>\n\n\n\n<p>सशस्त्र प्रहरी बल नेपाल नं. १ बराह बाहिनी पकलीबाट सशस्त्र प्रहरी निरीक्षक अशोक न्यौपानेको कमान्डमा २१ जना टोली परिचालित थियो ।</p>\n\n\n\n<p>सो क्रममा बरामद गाँजा, ट्रक तथा मिनी ट्रक नियन्त्रणमा लिइएको छ भने चालक तथा सहचालक फरार भएका छन् । उनीहरूको खोजी गरी थप अनुसन्धान भइरहेको जनाइएको छ । । बरामद गाँजा र मालवाहक ट्रक धनकुटाबाट तस्करी हुँदै इटहरीसम्म आइपुगेको हो । बरामद गाँजा ७ करोड रुपैयाँ मूल्य बराबरको भएको प्रारम्भिक अनुमान गरिएको छ । खासगरी धनकुटामा ल्याइएका गाँजा तस्करहरूले भारतमा पुराएर प्रतिकेजी १५ हजार रुपैयाँसम्म बिक्री गर्ने गरेका छन् ।</p>\n\n\n\n<p>जेनजी आन्दोलनको समयमा व्यापक गाँजा तस्करी भइरहेको प्रहरी तथा सशस्त्र प्रहरीलाई सूचना आएको थियो ।</p>\n<p>The post <a href=\"https://rajdhanidaily.com/id/121829/\" rel=\"nofollow\">इटहरीमा ५ हजार केजी गाँजा बरामद</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "इटहरी । तरकारी लोड गरिएकोजस्तो देखिने दुई ट्रकमा लुकाएर लैजाने क्रममा सशस्त्र प्रहरीले इटहरीबाट करिब पाँच हजार किलो गाँजा बरामद गरेको छ । इटहरी उपमहानगरपालिका–५ स्थित स्यार्सेकाली पेट्रोल पम्पबाट आइतबार बिहानको राति करिब १ः३० बजेतिर शंकास्पद अवस्थामा रोकिएका दुई ट्रकबाट करिब पाँच हजार किलो गाँजा बरामद गरिएको हो । बरामद भएको गाँजा ना ४ ख २९०१ नम्बरको ट्रक र बा ५ ख ११६९ नम्बरको मिनी ट्रकमा लोड गरिएको अवस्थामा भेटिएको सशस्त्र प्रहरीले जनाएको छ । खानतलासी गर्दा ट्रकमा तरकारी राखिएको भए पनि त्यसैभित्र लुकाइराखिएको एक सय ५८ बोरा गाँजा फेला परेको हो । सशस्त्र प्रहरी बल नेपाल नं. १ बराह बाहिनी पकलीबाट सशस्त्र प्रहरी निरीक्षक अशोक न्यौपानेको कमान्डमा २१ जना टोली परिचालित थियो । सो क्रममा बरामद गाँजा, ट्रक तथा मिनी ट्रक नियन्त्रणमा लिइएको छ भने चालक तथा सहचालक फरार भएका छन् । उनीहरूको खोजी गरी थप अनुसन्धान भइरहेको जनाइएको छ । । बरामद गाँजा र मालवाहक ट्रक धनकुटाबाट तस्करी हुँदै इटहरीसम्म आइपुगेको हो । बरामद गाँजा ७ करोड रुपैयाँ मूल्य बराबरको भएको प्रारम्भिक अनुमान गरिएको छ । खासगरी धनकुटामा ल्याइएका गाँजा तस्करहरूले भारतमा पुराएर प्रतिकेजी १५ हजार रुपैयाँसम्म बिक्री गर्ने गरेका छन् । जेनजी आन्दोलनको समयमा व्यापक गाँजा तस्करी भइरहेको प्रहरी तथा सशस्त्र प्रहरीलाई सूचना आएको थियो । The post इटहरीमा ५ हजार केजी गाँजा बरामद appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-14T23:39:01.458384Z",
  "id": "6928f2afef74c73eeae649edc5f2d5a3d3e3312e706db1b2cc1ae2eb7399c359",
  "images": [
    "https://rajdhanidaily.com/wp-content/uploads/2025/09/gaja.jpeg"
  ],
  "lang": "ne",
  "published_at": "2025-09-14T23:35:40Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"1200\" src=\"https://rajdhanidaily.com/wp-content/uploads/2025/09/gaja.jpeg\" style=\"float: left; margin: 0 15px 15px 0;\" width=\"1600\" />इटहरी । तरकारी लोड गरिएकोजस्तो देखिने दुई ट्रकमा लुकाएर लैजाने क्रममा सशस्त्र प्रहरीले इटहरीबाट करिब पाँच हजार किलो गाँजा बरामद गरेको छ । इटहरी उपमहानगरपालिका–५ स्थित स्यार्सेकाली पेट्रोल पम्पबाट आइतबार बिहानको राति करिब १ः३० बजेतिर शंकास्पद अवस्थामा रोकिएका दुई ट्रकबाट करिब पाँच हजार किलो गाँजा बरामद गरिएको हो । बरामद भएको गाँजा ना ४ ख [&#8230;]</p>\n<p>The post <a href=\"https://rajdhanidaily.com/id/121829/\" rel=\"nofollow\">इटहरीमा ५ हजार केजी गाँजा बरामद</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "इटहरीमा ५ हजार केजी गाँजा बरामद",
  "url": "https://rajdhanidaily.com/id/121829/",
  "version": 1
}