{
  "byline": "न्युज अफ नेपाल",
  "canonical_hash": "16047821c7db55383b47cb4e529cb443cb3cf46f9f9982ad99b69a8bb3f0c4a2",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/bhastachar-1-150x150.png\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं ।</strong><br /></p>\n\n\n\n<p>जेन–जी आन्दोलनको बलमा सुशीला कार्की पहिलो महिला प्रधानमन्त्री हुनुभएको छ । राष्ट्रपति रामचन्द्र पौडेलले उहाँलाई शुक्रबार राति प्रधानमन्त्रीमा नियुक्ति गर्नुभएको हो । </p>\n\n\n\n<p>यही फागुन २१ गते चुनाव गराउन मुख्य जिम्मेवारीसहित नियुक्तिपछि राजनीतिक परिस्थिति, सरकारप्रति दायित्व र जनताका अपेक्षाबारे नेपाल समाचारपत्र दैनिकले नागरिक समाजका अगुवाहरूसँग कुराकानी गरेको थियो । ती कुराकानीको विवरण यस प्रकार छ ।</p>\n\n\n\n<figure class=\"wp-block-image size-large is-resized\"><img alt=\"\" class=\"wp-image-731873\" height=\"512\" src=\"https://newsofnepal.com/wp-content/uploads/2025/09/malla-ka-sundar-768x512.jpg\" style=\"width: 839px; height: auto;\" width=\"768\" /></figure>\n\n\n\n<p><br /><strong>घटना तथा नेताहरूको सम्पत्ति निष्पक्ष छानबिन गर्नुपर्छ<br />मल्ल. के सुन्दर<br />मानव अधिकारकर्मी तथा नागरिक समाजका अगुवा</strong></p>\n\n\n\n<p>यो सरकारका तीन, चारवटा महत्वपूर्ण दायित्वहरू छन् । पहिलो यो सरकारको मुख्य दायित्व भनेको निर्धारित समयमा निर्वाचन गराउने नै हो । यसका लागि यो सरकार गठन भएको हो । अर्कोतर्फ यो आन्दोलनका क्रममा थुप्रै मानिस घाइते र मृत्यु भएका छन् । उनीहरूको स्वास्थ्योपचार र निधन भएकाहरूलाई राज्यको तर्फबाट उच्च समान गर्ने हो । यस क्रममा सरकारले केही घोषणा पनि गरिसकेको छ । </p>\n\n\n\n<p>राज्यपक्षबाट भएको हिंसा र आन्दोलनका क्रममा थुप्रै सरकारी सम्पत्ति तोडफोड, आगजनी भएको विषयमा छानबिन गर्ने सरकारको एउटा महत्वपूर्ण दायित्व हो । आन्दोलनमा क्रममा विभिन्न राजनीतिक दलका शीर्षस्थ नेताहरूको घरघरमा करोडौं सम्पत्ति, पैसा भेटिएको पनि सबैले देखेका छन् । यसले भ्रष्टाचारको विकराल स्वरूप र कुन तहसम्म छ भन्ने छर्लङ्ग भएको छ । यसले गर्दा २०४६ सालदेखि राज्यका विभिन्न निकायमा रहेका व्यक्तिहरूको सम्पत्ति विवरण लिएर भ्रष्टाचार सम्बन्धमा छानबिन गर्न बलियो आयोग गठन गर्नुपर्दछ । यी कामहरू गर्न सके सरकार आफ्नो दायित्व पूरा गर्नमा सफल भएको ठहरिने छ ।</p>\n\n\n\n<figure class=\"wp-block-image size-full is-resized\"><img alt=\"\" class=\"wp-image-731874\" height=\"567\" src=\"https://newsofnepal.com/wp-content/uploads/2025/09/damber-khatiwada.jpg\" style=\"width: 839px; height: auto;\" width=\"567\" /></figure>\n\n\n\n<p> <br /><strong>राज्यको दोहन रोक्नुपर्छ<br />डम्बर खतिवडा<br />राजनीतिक विश्लेषक</strong></p>\n\n\n\n<p>भर्खरै देशमा जे भयो, नेपालमा मात्रै भएको कुनै नौलो र अनौठो घटना होइन, सन् २०१० यता विश्वका करिब २ दर्जन देशमा यस्तो विद्रोह भइसकेको छ । यसलाई युवा विद्रोेह वा सहरिया जनविद्रोह भनिन्छ । यस्ता विद्रोहको मुख्य कारण कुशासन, भ्रष्टाचार, अति दलीयकरण, विभेद, पक्षपात, परिवारवाद, आर्थिक असमानता, वित्तीय संकट, मुट्ठीभर मानिसद्वारा लोकतन्त्रको नाममा राज्य कब्जा र राज्य दोहन हो । </p>\n\n\n\n<p>समग्रमा दलतन्त्र, नेतातन्त्र, अल्पतन्त्र र सिन्डिकेटतन्त्र हो । नेपालमा पनि यही भएको हो । यस्ता विद्रोहको उद्देश्य लोकतन्त्रलाई क्षति पु¥याउनु होइन, अझ सघनीकरण गर्नु हो । लोकतन्त्रको लोकतान्त्रीकरण गर्नु हो । यसलाई लोकतन्त्रको चौथो लहर पनि भनिन्छ । नेपालमा पनि नयाँ चुनावको मिति घोषणा भएको छ । तर, नयाँ चुनावमा नयाँ दल र नयाँ नेताको उदय हुन सकेन, पुरानै अनुहार र दल फर्किएर आए भने त्यो दुर्भाग्य सावित हुनेछ । जनविद्रोह असफलतामा पुग्ने छ । निर्वाचनले पुराना दल र नेतालाई सधैंका लागि बिदा गर्न सक्नुपर्छ । हामी सबैको ध्यान अब त्यता लगाउनुपर्ने खाँचो छ ।</p>\n\n\n\n<figure class=\"wp-block-image size-full is-resized\"><img alt=\"\" class=\"wp-image-731875\" height=\"264\" src=\"https://newsofnepal.com/wp-content/uploads/2025/09/Gelje-Lama-Sherpa.jpg\" style=\"width: 839px; height: auto;\" width=\"184\" /></figure>\n\n\n\n<p><strong>संविधानलाई थप प्रगतिशील दिशामा अघि बढाउन प्रयत्न गर्नुपर्दछ<br />गल्जे लामा शेर्पा<br />अध्यक्ष, नेपाल आदिवासी जनजाति महासंघ</strong></p>\n\n\n\n<p>संविधानको मूल मर्म, भावनाअनुसार सर्वपक्षीय सहमतिअनुसार समानुपातिक समावेशी सिद्धान्तको आधारमा अन्तरिम मन्त्रीमण्डल विस्तार गर्नुपर्दछ । जेन–जी आन्दोलनको क्रममा ज्यान गुमाएकाहरूलाई सहिद घोषणा, मृतक परिवारलाई उचित क्षतिपूर्ति दिइसकेपछि असहाय परिवारका लागि पालनपोषण, स्वास्थ्य, शिक्षा, रोजगारी आदिको ग्यारेन्टी र घाइतेहरूको निःशुल्क उपचार गर्नुपर्दछ ।</p>\n\n\n\n<p>गणतन्त्र, संघीयता, धर्मनिरपेक्षता, लोकतन्त्र र समानुपातिक समावेशी प्रतिनिधित्व सुनिश्चित्ताका लागि नेपालको संविधान, २०७२ लाई थप प्रगतिशील तथा अग्रगामी ढंगले परिमार्जन गर्ने दिशामा सरकारले प्रयास गर्नुपर्दछ । नेपाल सरकार पक्षराष्ट्र भई विगतमा हस्ताक्षर तथा अनुमोदन गरिएका अन्तर्राष्ट्रिय सन्धि, महासन्धिअनुरूप नेपालको संविधान तथा कानुन परिवर्तन गर्नुका साथै अक्षरशः कार्यान्वयन गर्नुपर्ने खाँचो छ ।</p>\n\n\n\n<figure class=\"wp-block-image size-full is-resized\"><img alt=\"\" class=\"wp-image-731876\" height=\"366\" src=\"https://newsofnepal.com/wp-content/uploads/2025/09/aajarman-joshi.jpg\" style=\"width: 839px; height: auto;\" width=\"328\" /></figure>\n\n\n\n<p><strong>सहज सेवाप्रवाह र शान्तिसुरक्षाको प्रत्याभूति गर्नुपर्छ<br />अजरमान जोशी<br />व्यवसायी तथा समाजसेवी</strong></p>\n\n\n\n<p>सरकारले सेवाप्रवाहलाई सहज बनाउनुपर्ने खाँचो छ । उच्चपदस्थ कर्मचारी र नेताहरूको सम्पत्ति छानबिन गर्न बलियो आयोग गठन गर्नुपर्दछ । घटनामा भएको तोडफोडको उचित छानबिन गर्नुपर्दछ । त्यसै गरी आन्दोलनका क्रममा उद्यमी व्यवसायीको उद्योग, प्रतिष्ठान, कार्यालय एवं निवासमा समेत तोडफोड एवं आगजनीका घटना भएका छन् ।</p>\n\n\n\n<p>आगामी दिनमा आक्रमण नहुने सुनिश्चितताको प्रत्याभूत गराओस् भन्ने चाहन्छु । उद्योग व्यवसाय प्रतिष्ठानमा मुलुकभर नै अर्बांै रुपियाँ बराबरको क्षति भएको छ । निजी क्षेत्रका गतिविधि निर्वाध रूपमा सञ्चालन हुन नसकेमा अर्थतन्त्रमा थप समस्या हुने र आगामी दिनमा राजस्वमा समेत नकारात्मक प्रभाव पर्न जानेछ । त्यसैले सर्वप्रथम आम सर्वसाधारण तथा उद्यमी व्यवसायले निर्वाध रूपमा पेशा व्यवसाय गर्न पाउने सुनिश्चितताका लागि सुरक्षा प्रदान गर्न आग्रह गर्न चाहन्छौं ।</p>\n\n\n\n<figure class=\"wp-block-image size-full is-resized\"><img alt=\"\" class=\"wp-image-731877\" height=\"716\" src=\"https://newsofnepal.com/wp-content/uploads/2025/09/reshmila-prajapati.jpg\" style=\"width: 839px; height: auto;\" width=\"709\" /></figure>\n\n\n\n<p><br /><strong>नेता र कर्मचारीको सम्पत्ति छानबिन गर्नुपर्छ<br />रश्मिला प्रजापति<br />महिला अधिकारकर्मी</strong></p>\n\n\n\n<p>हाम्रो पुस्ताले पञ्चायत कालदेखि हालसम्म भएका सबै आन्दोलनहरू देख्यो भोग्यो । प्रजातन्त्र, लोकतन्त्र हुँदै गणतन्त्र ल्याउन हाम्रो पुस्ताले ज्यान गुमायो, जेलनेल पनि खायो तर नेताहरूले गरेको भ्रष्टाचारमा सशक्त रूपमा लाग्नुको सट्टा नेताबाट केही पाउने आशमा तिनीहरूकै पछि लाग्दै ढाकछोप गर्दै बस्यो । तर, अहिले हाम्रा छोराछोरी पुस्ताले आफ्नो अदम्य साहसले सत्ता परिर्वतन गरेको छ । </p>\n\n\n\n<p>जेन–जीको आन्दोलनबाट अप्रत्यासित रूपमा सत्ता परिवर्तन भयो ठूलो मूल्यका साथ । पहिलो महिला प्रधानमन्त्रीले ती सम्पूर्ण आमाहरूको रित्तिएको कोखको मान राख्दै निष्पक्ष रूपमा छानबिन गरी हानिएका एक एक गोलीको हिसाब पारदर्शी रूपमा राख्नुपर्ने छ । नेता र कर्मचारीविरुद्धको सम्पत्ति छानबिन गरी भ्रष्टाचारविरुद्ध बलियो कदम चाल्नुपर्ने र तोकिएको समयमा चुनाव गराउने पनि प्रमुख जिम्मेवारीको पूरा गर्नुहुने अपेक्षा रहेको छ ।</p>",
  "content_text": "काठमाडौं । जेन–जी आन्दोलनको बलमा सुशीला कार्की पहिलो महिला प्रधानमन्त्री हुनुभएको छ । राष्ट्रपति रामचन्द्र पौडेलले उहाँलाई शुक्रबार राति प्रधानमन्त्रीमा नियुक्ति गर्नुभएको हो । यही फागुन २१ गते चुनाव गराउन मुख्य जिम्मेवारीसहित नियुक्तिपछि राजनीतिक परिस्थिति, सरकारप्रति दायित्व र जनताका अपेक्षाबारे नेपाल समाचारपत्र दैनिकले नागरिक समाजका अगुवाहरूसँग कुराकानी गरेको थियो । ती कुराकानीको विवरण यस प्रकार छ । घटना तथा नेताहरूको सम्पत्ति निष्पक्ष छानबिन गर्नुपर्छ मल्ल. के सुन्दर मानव अधिकारकर्मी तथा नागरिक समाजका अगुवा यो सरकारका तीन, चारवटा महत्वपूर्ण दायित्वहरू छन् । पहिलो यो सरकारको मुख्य दायित्व भनेको निर्धारित समयमा निर्वाचन गराउने नै हो । यसका लागि यो सरकार गठन भएको हो । अर्कोतर्फ यो आन्दोलनका क्रममा थुप्रै मानिस घाइते र मृत्यु भएका छन् । उनीहरूको स्वास्थ्योपचार र निधन भएकाहरूलाई राज्यको तर्फबाट उच्च समान गर्ने हो । यस क्रममा सरकारले केही घोषणा पनि गरिसकेको छ । राज्यपक्षबाट भएको हिंसा र आन्दोलनका क्रममा थुप्रै सरकारी सम्पत्ति तोडफोड, आगजनी भएको विषयमा छानबिन गर्ने सरकारको एउटा महत्वपूर्ण दायित्व हो । आन्दोलनमा क्रममा विभिन्न राजनीतिक दलका शीर्षस्थ नेताहरूको घरघरमा करोडौं सम्पत्ति, पैसा भेटिएको पनि सबैले देखेका छन् । यसले भ्रष्टाचारको विकराल स्वरूप र कुन तहसम्म छ भन्ने छर्लङ्ग भएको छ । यसले गर्दा २०४६ सालदेखि राज्यका विभिन्न निकायमा रहेका व्यक्तिहरूको सम्पत्ति विवरण लिएर भ्रष्टाचार सम्बन्धमा छानबिन गर्न बलियो आयोग गठन गर्नुपर्दछ । यी कामहरू गर्न सके सरकार आफ्नो दायित्व पूरा गर्नमा सफल भएको ठहरिने छ । राज्यको दोहन रोक्नुपर्छ डम्बर खतिवडा राजनीतिक विश्लेषक भर्खरै देशमा जे भयो, नेपालमा मात्रै भएको कुनै नौलो र अनौठो घटना होइन, सन् २०१० यता विश्वका करिब २ दर्जन देशमा यस्तो विद्रोह भइसकेको छ । यसलाई युवा विद्रोेह वा सहरिया जनविद्रोह भनिन्छ । यस्ता विद्रोहको मुख्य कारण कुशासन, भ्रष्टाचार, अति दलीयकरण, विभेद, पक्षपात, परिवारवाद, आर्थिक असमानता, वित्तीय संकट, मुट्ठीभर मानिसद्वारा लोकतन्त्रको नाममा राज्य कब्जा र राज्य दोहन हो । समग्रमा दलतन्त्र, नेतातन्त्र, अल्पतन्त्र र सिन्डिकेटतन्त्र हो । नेपालमा पनि यही भएको हो । यस्ता विद्रोहको उद्देश्य लोकतन्त्रलाई क्षति पु¥याउनु होइन, अझ सघनीकरण गर्नु हो । लोकतन्त्रको लोकतान्त्रीकरण गर्नु हो । यसलाई लोकतन्त्रको चौथो लहर पनि भनिन्छ । नेपालमा पनि नयाँ चुनावको मिति घोषणा भएको छ । तर, नयाँ चुनावमा नयाँ दल र नयाँ नेताको उदय हुन सकेन, पुरानै अनुहार र दल फर्किएर आए भने त्यो दुर्भाग्य सावित हुनेछ । जनविद्रोह असफलतामा पुग्ने छ । निर्वाचनले पुराना दल र नेतालाई सधैंका लागि बिदा गर्न सक्नुपर्छ । हामी सबैको ध्यान अब त्यता लगाउनुपर्ने खाँचो छ । संविधानलाई थप प्रगतिशील दिशामा अघि बढाउन प्रयत्न गर्नुपर्दछ गल्जे लामा शेर्पा अध्यक्ष, नेपाल आदिवासी जनजाति महासंघ संविधानको मूल मर्म, भावनाअनुसार सर्वपक्षीय सहमतिअनुसार समानुपातिक समावेशी सिद्धान्तको आधारमा अन्तरिम मन्त्रीमण्डल विस्तार गर्नुपर्दछ । जेन–जी आन्दोलनको क्रममा ज्यान गुमाएकाहरूलाई सहिद घोषणा, मृतक परिवारलाई उचित क्षतिपूर्ति दिइसकेपछि असहाय परिवारका लागि पालनपोषण, स्वास्थ्य, शिक्षा, रोजगारी आदिको ग्यारेन्टी र घाइतेहरूको निःशुल्क उपचार गर्नुपर्दछ । गणतन्त्र, संघीयता, धर्मनिरपेक्षता, लोकतन्त्र र समानुपातिक समावेशी प्रतिनिधित्व सुनिश्चित्ताका लागि नेपालको संविधान, २०७२ लाई थप प्रगतिशील तथा अग्रगामी ढंगले परिमार्जन गर्ने दिशामा सरकारले प्रयास गर्नुपर्दछ । नेपाल सरकार पक्षराष्ट्र भई विगतमा हस्ताक्षर तथा अनुमोदन गरिएका अन्तर्राष्ट्रिय सन्धि, महासन्धिअनुरूप नेपालको संविधान तथा कानुन परिवर्तन गर्नुका साथै अक्षरशः कार्यान्वयन गर्नुपर्ने खाँचो छ । सहज सेवाप्रवाह र शान्तिसुरक्षाको प्रत्याभूति गर्नुपर्छ अजरमान जोशी व्यवसायी तथा समाजसेवी सरकारले सेवाप्रवाहलाई सहज बनाउनुपर्ने खाँचो छ । उच्चपदस्थ कर्मचारी र नेताहरूको सम्पत्ति छानबिन गर्न बलियो आयोग गठन गर्नुपर्दछ । घटनामा भएको तोडफोडको उचित छानबिन गर्नुपर्दछ । त्यसै गरी आन्दोलनका क्रममा उद्यमी व्यवसायीको उद्योग, प्रतिष्ठान, कार्यालय एवं निवासमा समेत तोडफोड एवं आगजनीका घटना भएका छन् । आगामी दिनमा आक्रमण नहुने सुनिश्चितताको प्रत्याभूत गराओस् भन्ने चाहन्छु । उद्योग व्यवसाय प्रतिष्ठानमा मुलुकभर नै अर्बांै रुपियाँ बराबरको क्षति भएको छ । निजी क्षेत्रका गतिविधि निर्वाध रूपमा सञ्चालन हुन नसकेमा अर्थतन्त्रमा थप समस्या हुने र आगामी दिनमा राजस्वमा समेत नकारात्मक प्रभाव पर्न जानेछ । त्यसैले सर्वप्रथम आम सर्वसाधारण तथा उद्यमी व्यवसायले निर्वाध रूपमा पेशा व्यवसाय गर्न पाउने सुनिश्चितताका लागि सुरक्षा प्रदान गर्न आग्रह गर्न चाहन्छौं । नेता र कर्मचारीको सम्पत्ति छानबिन गर्नुपर्छ रश्मिला प्रजापति महिला अधिकारकर्मी हाम्रो पुस्ताले पञ्चायत कालदेखि हालसम्म भएका सबै आन्दोलनहरू देख्यो भोग्यो । प्रजातन्त्र, लोकतन्त्र हुँदै गणतन्त्र ल्याउन हाम्रो पुस्ताले ज्यान गुमायो, जेलनेल पनि खायो तर नेताहरूले गरेको भ्रष्टाचारमा सशक्त रूपमा लाग्नुको सट्टा नेताबाट केही पाउने आशमा तिनीहरूकै पछि लाग्दै ढाकछोप गर्दै बस्यो । तर, अहिले हाम्रा छोराछोरी पुस्ताले आफ्नो अदम्य साहसले सत्ता परिर्वतन गरेको छ । जेन–जीको आन्दोलनबाट अप्रत्यासित रूपमा सत्ता परिवर्तन भयो ठूलो मूल्यका साथ । पहिलो महिला प्रधानमन्त्रीले ती सम्पूर्ण आमाहरूको रित्तिएको कोखको मान राख्दै निष्पक्ष रूपमा छानबिन गरी हानिएका एक एक गोलीको हिसाब पारदर्शी रूपमा राख्नुपर्ने छ । नेता र कर्मचारीविरुद्धको सम्पत्ति छानबिन गरी भ्रष्टाचारविरुद्ध बलियो कदम चाल्नुपर्ने र तोकिएको समयमा चुनाव गराउने पनि प्रमुख जिम्मेवारीको पूरा गर्नुहुने अपेक्षा रहेको छ ।",
  "fetched_at": "2025-09-18T01:42:26.454719Z",
  "id": "288be94ef0486399cf6e8660a35c6714991165f5740e819bcb3de6d22d5f7621",
  "images": [
    "https://newsofnepal.com/wp-content/uploads/2025/09/bhastachar-1-150x150.png",
    "https://newsofnepal.com/wp-content/uploads/2025/09/malla-ka-sundar-768x512.jpg",
    "https://newsofnepal.com/wp-content/uploads/2025/09/damber-khatiwada.jpg",
    "https://newsofnepal.com/wp-content/uploads/2025/09/Gelje-Lama-Sherpa.jpg",
    "https://newsofnepal.com/wp-content/uploads/2025/09/aajarman-joshi.jpg",
    "https://newsofnepal.com/wp-content/uploads/2025/09/reshmila-prajapati.jpg"
  ],
  "lang": "ne",
  "published_at": "2025-09-18T00:24:54Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/bhastachar-1-150x150.png\" style=\"display: block; margin-bottom: 5px; clear: both;\" width=\"150\" />काठमाडौं । जेन–जी आन्दोलनको बलमा सुशीला कार्की पहिलो महिला प्रधानमन्त्री हुनुभएको छ । राष्ट्रपति रामचन्द्र पौडेलले उहाँलाई शुक्रबार राति प्रधानमन्त्रीमा नियुक्ति गर्नुभएको हो । यही फागुन २१ गते चुनाव गराउन मुख्य जिम्मेवारीसहित नियुक्तिपछि राजनीतिक परिस्थिति, सरकारप्रति दायित्व र जनताका अपेक्षाबारे नेपाल समाचारपत्र दैनिकले नागरिक समाजका अगुवाहरूसँग कुराकानी गरेको थियो । ती कुराकानीको विवरण यस प्रकार [&#8230;]",
  "tags": null,
  "title": "सरकारप्रति नागरिकको अपेक्षा : भ्रष्टाचार छानबिन गर्न बलियो आयोग गठन गर्नुपर्दछ",
  "url": "https://newsofnepal.com/2025/09/18/731870/",
  "version": 1
}