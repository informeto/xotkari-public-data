{
  "byline": "श्रीकृष्ण सिग्देल",
  "canonical_hash": "9e589048d0fe77dc57de16bc24b202c4017d6b185d46874346eebc73d20caee6",
  "content_html": "<img alt=\"\" class=\"attachment-full size-full wp-post-image\" height=\"1200\" src=\"https://rajdhanidaily.com/wp-content/uploads/2025/09/waling-bazar.jpeg\" style=\"float: left; margin: 0 15px 15px 0;\" width=\"1600\" />\n<p>स्याङ्जा । नव युवा पुस्ता ‘जेन जी’ले सुरु गरेको शान्तिपूर्ण प्रदर्शनले देशभर हिंसात्मक रूप लिएसँगै ६ दिनदेखि अशान्त बनेको स्याङ्जा सामान्य बन्दै गएको छ । जिल्लाका मुख्य बजार क्षेत्र रहेका पुतलीबजार, वालिङ, गल्याङ, चापाकोट, मिर्मी, फेदीखोला, बयरघारीसहित जिल्लाका भित्री बजारका पसलहरू पूर्ण रूपमा खुलेका छन् भने निजी सवारी साधनहरू निर्वाध रूपमा चल्न थालेका छन् ।</p>\n\n\n\n<p>जिल्ला प्रशासन कार्यालय स्याङ्जाले केही दिनदेखि मध्याह्नबाट लगाएको कफ्यु शनिबार बिहान ६ बजेबाट हटाएको छ । अब कफ्र्यु लाग्ने वा नलाग्ने अवस्था हेरेर निर्णय गर्ने पमुख जिल्ला अधिकारी ईश्वरीप्रसाद अर्यालले जानकारी दिए । जिल्लाको अवस्था सामान्य हुँदै गएको छ । नेपाली सेनाले जिल्लामा हुने शंकास्पद क्रियाकलापहरू नियन्त्रण गर्न प्रयास गर्ने जनाइएको छ ।</p>\n\n\n\n<p>त्यसैगरी, युवाहरूले नेपाली कांग्रेस, नेकपा एमालेको जिल्ला सदरमुकाममा रहेका पार्टी कार्यालयमा तोडफोड गरेका थिए । यस्तै, रास्वपाले आफ्नो ब्यानर तथा बोर्ड आफैं हटाएको थियो । युुवाहरूले आफ्नै भवन रहेका दुई पार्टीको कार्यालयमा क्षति पु-याएको राजनीतिक दलहरूले जारी गरेको विज्ञप्तिमा उल्लेख छ । पार्टी कार्यालयहरू सञ्चालन गर्न कांग्रेस र एमालेले तयारी सुरु गरेको बताइएको छ ।</p>\n\n\n\n<p>पुतलीबजार नगरपालिकाको कार्यालयमा युवाहरूले तोडफोड गरेका थिए । ढुंगा प्रहारबाट कार्यालयका सिसाहरू फुटेका प्रहरीले जनाएको छ । उता, कालीगण्डकी गाउँपालिकाको कार्यालयमा निवर्तमान प्रधानमन्त्री केपी शर्मा ओलीले उद्घाटन गरेको शिलालेख तोडफोड गरिएको छ ।</p>\n\n\n\n<p>जिल्लामा रहेका सबै पालिका शनिबारसम्म बन्द थिए । आइतबारदेखि जिल्लाका ११ वटै पालिका सञ्चालनमा ल्याइएको छ ।</p>\n\n\n\n<p>स्थानीय तह स्थायी सरकार भएकाले सेवा निरन्तर गर्नका लागि सहजीकरण गर्दै आइरहेको प्रजिअ अर्यालले जानकारी दिए । नागरिकलाई सेवाबाट रोक्न नमिल्ने भएकाले स्थायी सरकारको सेवा निरन्तर गर्न सहजीकरण गरेपछि आइतबारबाट सेवा सुचारु भएको प्रजिअ अर्यालले बताए । आन्दोलनकै कारण सर्वोच्च अदालतमा सञ्चालित सर्भरमा क्षति पुग्दा मुद्दा व्यवस्थापन प्रणाली (सीएमएस)लगायत सम्पूर्ण सिस्टम अबरुद्ध भएको स्याङ्जा जिल्ला अदालतले जनाएको छ ।</p>\n\n\n\n<p>स्थानीय परिवेशलाई समेत मध्यनजर गर्दै अदालतबाट दिइँदै आएका सेवाहरूमध्ये अन्तिम हदम्याद मात्र बाँकी रहेका अभियोग, फिरादपत्र वा प्रतिउत्तरपत्र दर्ता, पक्राउ पुर्जी जारी, जरुरी पक्राउ पुर्जी स्वीकृत, म्याद थप र बन्दी प्रत्यक्षीकरणसम्बन्धी निवेदन सेवाबाहेकका सम्पूर्ण सेवा बन्दै रहेको पन्थीले जानकारी दिए ।</p>\n<p>The post <a href=\"https://rajdhanidaily.com/id/121825/\" rel=\"nofollow\">कफ्यु हटेसँगै सामान्य बन्दै स्याङ्जा</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "स्याङ्जा । नव युवा पुस्ता ‘जेन जी’ले सुरु गरेको शान्तिपूर्ण प्रदर्शनले देशभर हिंसात्मक रूप लिएसँगै ६ दिनदेखि अशान्त बनेको स्याङ्जा सामान्य बन्दै गएको छ । जिल्लाका मुख्य बजार क्षेत्र रहेका पुतलीबजार, वालिङ, गल्याङ, चापाकोट, मिर्मी, फेदीखोला, बयरघारीसहित जिल्लाका भित्री बजारका पसलहरू पूर्ण रूपमा खुलेका छन् भने निजी सवारी साधनहरू निर्वाध रूपमा चल्न थालेका छन् । जिल्ला प्रशासन कार्यालय स्याङ्जाले केही दिनदेखि मध्याह्नबाट लगाएको कफ्यु शनिबार बिहान ६ बजेबाट हटाएको छ । अब कफ्र्यु लाग्ने वा नलाग्ने अवस्था हेरेर निर्णय गर्ने पमुख जिल्ला अधिकारी ईश्वरीप्रसाद अर्यालले जानकारी दिए । जिल्लाको अवस्था सामान्य हुँदै गएको छ । नेपाली सेनाले जिल्लामा हुने शंकास्पद क्रियाकलापहरू नियन्त्रण गर्न प्रयास गर्ने जनाइएको छ । त्यसैगरी, युवाहरूले नेपाली कांग्रेस, नेकपा एमालेको जिल्ला सदरमुकाममा रहेका पार्टी कार्यालयमा तोडफोड गरेका थिए । यस्तै, रास्वपाले आफ्नो ब्यानर तथा बोर्ड आफैं हटाएको थियो । युुवाहरूले आफ्नै भवन रहेका दुई पार्टीको कार्यालयमा क्षति पु-याएको राजनीतिक दलहरूले जारी गरेको विज्ञप्तिमा उल्लेख छ । पार्टी कार्यालयहरू सञ्चालन गर्न कांग्रेस र एमालेले तयारी सुरु गरेको बताइएको छ । पुतलीबजार नगरपालिकाको कार्यालयमा युवाहरूले तोडफोड गरेका थिए । ढुंगा प्रहारबाट कार्यालयका सिसाहरू फुटेका प्रहरीले जनाएको छ । उता, कालीगण्डकी गाउँपालिकाको कार्यालयमा निवर्तमान प्रधानमन्त्री केपी शर्मा ओलीले उद्घाटन गरेको शिलालेख तोडफोड गरिएको छ । जिल्लामा रहेका सबै पालिका शनिबारसम्म बन्द थिए । आइतबारदेखि जिल्लाका ११ वटै पालिका सञ्चालनमा ल्याइएको छ । स्थानीय तह स्थायी सरकार भएकाले सेवा निरन्तर गर्नका लागि सहजीकरण गर्दै आइरहेको प्रजिअ अर्यालले जानकारी दिए । नागरिकलाई सेवाबाट रोक्न नमिल्ने भएकाले स्थायी सरकारको सेवा निरन्तर गर्न सहजीकरण गरेपछि आइतबारबाट सेवा सुचारु भएको प्रजिअ अर्यालले बताए । आन्दोलनकै कारण सर्वोच्च अदालतमा सञ्चालित सर्भरमा क्षति पुग्दा मुद्दा व्यवस्थापन प्रणाली (सीएमएस)लगायत सम्पूर्ण सिस्टम अबरुद्ध भएको स्याङ्जा जिल्ला अदालतले जनाएको छ । स्थानीय परिवेशलाई समेत मध्यनजर गर्दै अदालतबाट दिइँदै आएका सेवाहरूमध्ये अन्तिम हदम्याद मात्र बाँकी रहेका अभियोग, फिरादपत्र वा प्रतिउत्तरपत्र दर्ता, पक्राउ पुर्जी जारी, जरुरी पक्राउ पुर्जी स्वीकृत, म्याद थप र बन्दी प्रत्यक्षीकरणसम्बन्धी निवेदन सेवाबाहेकका सम्पूर्ण सेवा बन्दै रहेको पन्थीले जानकारी दिए । The post कफ्यु हटेसँगै सामान्य बन्दै स्याङ्जा appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-14T23:39:02.000513Z",
  "id": "e521497300dad15fc241e2aa65dbb52ecde389705fcfd4402b9291385994a36d",
  "images": [
    "https://rajdhanidaily.com/wp-content/uploads/2025/09/waling-bazar.jpeg"
  ],
  "lang": "ne",
  "published_at": "2025-09-14T23:30:09Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"1200\" src=\"https://rajdhanidaily.com/wp-content/uploads/2025/09/waling-bazar.jpeg\" style=\"float: left; margin: 0 15px 15px 0;\" width=\"1600\" />स्याङ्जा । नव युवा पुस्ता ‘जेन जी’ले सुरु गरेको शान्तिपूर्ण प्रदर्शनले देशभर हिंसात्मक रूप लिएसँगै ६ दिनदेखि अशान्त बनेको स्याङ्जा सामान्य बन्दै गएको छ । जिल्लाका मुख्य बजार क्षेत्र रहेका पुतलीबजार, वालिङ, गल्याङ, चापाकोट, मिर्मी, फेदीखोला, बयरघारीसहित जिल्लाका भित्री बजारका पसलहरू पूर्ण रूपमा खुलेका छन् भने निजी सवारी साधनहरू निर्वाध रूपमा चल्न थालेका छन् । [&#8230;]</p>\n<p>The post <a href=\"https://rajdhanidaily.com/id/121825/\" rel=\"nofollow\">कफ्यु हटेसँगै सामान्य बन्दै स्याङ्जा</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "कफ्यु हटेसँगै सामान्य बन्दै स्याङ्जा",
  "url": "https://rajdhanidaily.com/id/121825/",
  "version": 1
}