{
  "byline": "नेपाल जापान",
  "canonical_hash": "b5691de9709eb8dcffe085c7e3b2b7b6d3421b087a9530bd5bfed7dc4ca797c8",
  "content_html": "<p>गत भदौ २४ गते ‘जेनजी’ प्रदर्शनका क्रममा राष्ट्रिय सम्पत्तिमा भएको क्षतिको मूल्याङ्कन गरी पुनःनिर्माणका लागि राहत कोष स्थापना गर्नुपर्नेमा निजी क्षेत्रले जोड दिएको छ ।</p>\n<p>बुधबार अर्थमन्त्री डा रामेश्वर खनालसँग भेट गरी निर्जीवन बिमा व्यवसायी सङ्घका अध्यक्ष तथा नेपाल चेम्बर अफ कमर्सका निवर्तमान अध्यक्ष राजेन्द्र मल्लले राष्ट्रिय सम्पत्तिको पुनःनिर्माणमा निजी क्षेत्रको पूर्णसाथ रहने प्रतिबद्धता जनाउनुभएको हो ।</p>\n<p>अध्यक्ष मल्लले भन्नुभयो, “सिंहदरबार, संसद् भवन, सर्वोच्च अदालतलगायतका महत्वपूर्ण सरकारी संरचना पुनःनिर्माणका लागि निजी क्षेत्र र व्यक्तिगत तवरमा पनि सरकारलाई सहयोग गर्न हामी तयार छौँं, मुलुकमा सुशासन कायम गर्दै आर्थिक समृद्धि गर्न सरोकारवाला सबै जिम्मेवार भएर लाग्न आवश्यक छ, ।”</p>\n<p>मल्लले निजी क्षेत्र सरकारसँग सहकार्य गर्दै मुलुकलाई आर्थिक स्थिरता र दीर्घकालीन समृद्धितर्फ अघि बढाउन सधैँ तत्पर रहेको पनि बताउनुभयो ।</p>\n<p>यसै गरी कर्जा लगानी सुस्ता रहेको अहिलेको समयमा बैंकहरूसँग रहेको ९ खर्ब ११ अर्ब रूपैयाँ बराबर लगानीयोग्य रकम सरकारी सम्पत्ति पुनर्निर्माणका लागि ऋणपत्र जारी गर्न सकिने बताउन थालिएको छ ।</p>\n<p>सरकारले चाहे लगानीयोग्य रकम पुनःनिर्माणमा प्रयोग हुनक्ने र सरकारले चाहे &#8220;पुनर्निर्माण बन्ड&#8221; जारी गरेर पनि क्षति भएको सरकारी सम्पत्ति पुनर्निर्माण गर्न सक्ने बैंकर तथा राष्ट्र बैंकका अधिकारीहरूले बताएका छन् ।</p>",
  "content_text": "गत भदौ २४ गते ‘जेनजी’ प्रदर्शनका क्रममा राष्ट्रिय सम्पत्तिमा भएको क्षतिको मूल्याङ्कन गरी पुनःनिर्माणका लागि राहत कोष स्थापना गर्नुपर्नेमा निजी क्षेत्रले जोड दिएको छ । बुधबार अर्थमन्त्री डा रामेश्वर खनालसँग भेट गरी निर्जीवन बिमा व्यवसायी सङ्घका अध्यक्ष तथा नेपाल चेम्बर अफ कमर्सका निवर्तमान अध्यक्ष राजेन्द्र मल्लले राष्ट्रिय सम्पत्तिको पुनःनिर्माणमा निजी क्षेत्रको पूर्णसाथ रहने प्रतिबद्धता जनाउनुभएको हो । अध्यक्ष मल्लले भन्नुभयो, “सिंहदरबार, संसद् भवन, सर्वोच्च अदालतलगायतका महत्वपूर्ण सरकारी संरचना पुनःनिर्माणका लागि निजी क्षेत्र र व्यक्तिगत तवरमा पनि सरकारलाई सहयोग गर्न हामी तयार छौँं, मुलुकमा सुशासन कायम गर्दै आर्थिक समृद्धि गर्न सरोकारवाला सबै जिम्मेवार भएर लाग्न आवश्यक छ, ।” मल्लले निजी क्षेत्र सरकारसँग सहकार्य गर्दै मुलुकलाई आर्थिक स्थिरता र दीर्घकालीन समृद्धितर्फ अघि बढाउन सधैँ तत्पर रहेको पनि बताउनुभयो । यसै गरी कर्जा लगानी सुस्ता रहेको अहिलेको समयमा बैंकहरूसँग रहेको ९ खर्ब ११ अर्ब रूपैयाँ बराबर लगानीयोग्य रकम सरकारी सम्पत्ति पुनर्निर्माणका लागि ऋणपत्र जारी गर्न सकिने बताउन थालिएको छ । सरकारले चाहे लगानीयोग्य रकम पुनःनिर्माणमा प्रयोग हुनक्ने र सरकारले चाहे “पुनर्निर्माण बन्ड” जारी गरेर पनि क्षति भएको सरकारी सम्पत्ति पुनर्निर्माण गर्न सक्ने बैंकर तथा राष्ट्र बैंकका अधिकारीहरूले बताएका छन् ।",
  "fetched_at": "2025-09-18T08:29:01.702519Z",
  "id": "e572c2b882c8b96a3e1fdf15fb91372bd32052232aabe1a9dffcf7c3264421af",
  "images": [],
  "lang": "ne",
  "published_at": "2025-09-18T07:53:15Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "गत भदौ २४ गते ‘जेनजी’ प्रदर्शनका क्रममा राष्ट्रिय सम्पत्तिमा भएको क्षतिको मूल्याङ्कन गरी पुनःनिर्माणका लागि राहत कोष स्थापना गर्नुपर्नेमा निजी क्षेत्रले जोड दिएको छ । बुधबार अर्थमन्त्री डा रामेश्वर खनालसँग भेट गरी निर्जीवन बिमा व्यवसायी सङ्घका अध्यक्ष तथा नेपाल चेम्बर अफ कमर्सका निवर्तमान अध्यक्ष राजेन्द्र मल्लले राष्ट्रिय सम्पत्तिको पुनःनिर्माणमा निजी क्षेत्रको पूर्णसाथ रहने प्रतिबद्धता जनाउनुभएको &#8230;",
  "tags": null,
  "title": "निजी क्षेत्रबाट पुनःनिर्माणमा सहयोग गर्ने प्रतिबद्धता",
  "url": "https://www.nepaljapan.com/09/18/681429/",
  "version": 1
}