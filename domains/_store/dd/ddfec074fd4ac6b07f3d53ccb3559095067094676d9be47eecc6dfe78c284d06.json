{
  "byline": "sujan subedi",
  "canonical_hash": "c000d022d364e535f96b0595cb974a82c4a4e3f999f0100dca78f6ce43695d41",
  "content_html": "<p>काठमाडौं । चीनसँगको प्रमुख व्यापारिक नाका रसुवागढी गत असार २४ गतेदेखि ठप्प छ । ल्हेन्दे खोलामा आएको बाढीले नेपाल–चीन जोड्ने मितेरी पुल र सडक बगाएपछि दुई देश बीचको व्यापार ठप्प भएको हो ।</p>\n<p>बाढीले बगाएको रसुवागढी-स्याफ्रुबेँसी खण्डको करिब १२०० मिटर सडक मर्मत गरी यसैसातादेखि एकतर्फी संचालनमा ल्याइएको छ । तर, पुल नहुँदा रसुवागढी नाकाबाट हुने व्यापार सुरू हुन सकेको छैन ।</p>\n<p>अझै दुई देश बीचको व्यापार कहिलेदेखि सुरू हुन्छ भन्ने टुंगो छैन । यद्यपि, नेपाल सरकारको आग्रहपछि चीनले ल्हेन्दे खोलामा अस्थायी पुल (बेलीब्रिज) निर्माण थालेको छ ।</p>\n<p>नेपालस्थित चिनियाँ दूतावासले बाढीले बगाएको पुलको स्थानमा बेलिब्रिज जडानको काम सुरू गरिएको जानकारी गराएको छ । तर, कहिलेसम्म सम्पन्न भइसक्छ भन्ने जानकारी गराइएको छैन ।</p>\n<p>रसुवाका प्रमुख जिल्ला अधिकारी अर्जुन पौडेलले चिनियाँ पक्षले कहिलेसम्म पुल जडान भइसक्छ भन्ने औपचारिक जानकारी नगराएको बताए । यद्यपि, अनौपचारिक रुपमा भने भदौ भित्रै पुल बनाइदिसक्ने बताएको उनले जानकारी दिए ।</p>\n<p>‘नेपाल सरकारको आग्रह अनुसार चीनले रसुवागढी नाकामा पुल बनाइदिने प्रतिबद्धता जनाएको छ । सोही अनुसार पुल निर्माणको काम थालिएको भन्ने जानकारी आएको छ । अहिले बाढीले थुपारेको गेग्राङहरू हटाउने काम भइरहेको छ,’ उनले मेरोअटोसँग भने, ‘पुल कहिलेसम्म निर्माण भइसक्छ भन्ने औपचारिक जानकारी गराएका छैनन् । तर, अनौपचारिक रुपमा भदौ भित्रै निर्माण सम्पन्न भइसक्ने बताएका छन् ।’</p>\n<p><img alt=\"\" class=\"size-full wp-image-71856 aligncenter\" height=\"494\" src=\"https://www.meroauto.com/wp-content/uploads/2025/07/rasuwagadhi-bridge.jpg\" width=\"750\" /></p>\n<p>अहिले पनि खोलाको वहाब उच्च नै रहेको उनले बताए । पुल नबनेसम्म दुई देश बीचको व्यापार सुचारु हुन नसक्ने उनको भनाइ छ ।</p>\n<p>चिनियँँ पक्षले पुल जडानका लागि आवश्यक क्रेन, एस्काभेटर लगायत उपकरण भने ल्याइसकेका छन् भने बेलीब्रिजको सामानहरू ओसारी रहेको छन् ।</p>\n<p>सबै सामान जुटेपछि बेलिब्रिज जडान गर्न १५ दिनदेखि १ महिनासम्म लाग्न सक्ने सडक विभाग अन्तर्गतको पुल महाशाखाले जनाएको छ । पुल नहुँदा नेपालबाट सामान लिन गएका ५०० बढी कन्टेनर अहिले केरुङमै रोकिएका छन् ।</p>\n<p>दुई साता अघि चिनियाँ राजदूत र भौतिक पूर्वाधार तथा यातायात मन्त्री देवेन्द्र दाहाल बीच भएको भेटवार्तामा चीनले पुल बनाइदिने प्रतिबद्धता जनाएको थियो ।</p>\n<p>त्यस्तै, साउन ५ गते उपप्रधानमन्त्री एवं अर्थमन्त्री विष्णुप्रसाद पौडेल र चीनको अन्तर्राष्ट्रिय विकास सहायता नियोग (सिड्का) का अध्यक्ष चेन सियाओदोङ्ग नेतृत्वको बीच भएको भेटवार्तामा चिनियाँ पक्षले बाढीले क्षति पुर्याएको भौतिक संरचनाहरूको पुनर्निर्माणलाई आवश्यक सहयोग गर्ने र भन्सार प्रकृया छिटो सञ्चालन हुने गरी काम गर्ने प्रतिबद्धता जनाएको थियो ।</p>\n<p>हाल नेपाल र चीन बीच १४ नाकाबाट व्यापार हुँदै आएको छ । दुई देश बीच वार्षिक ३ खर्ब रुपैयाँ बराबरको व्यापार हुन्छ । सोमध्ये रसुवागढीबाट मात्रै करिब २ खर्बकोे व्यापार हुन्छ । रसुवागढीबाट मुख्य गरी विद्युतीय सवारी साधन, फलफूल, लसुन, ओखर, लत्ताकपडा लगायत सामान आयात हुन्छ ।</p>\n<p>रसुवागढी नाका बन्द भएपछि अहिले व्यवसायीले तातोपानी नाका हुँदै सामान आयात गरिरहेका छन् ।</p>\n<p>The post <a href=\"https://www.meroauto.com/rasuwagadhi-bridge/\">चीनले कहिले बनाइसक्छ रसुवागढीमा बेलीब्रिज ?</a> appeared first on <a href=\"https://www.meroauto.com\">Meroauto</a>.</p>",
  "content_text": "काठमाडौं । चीनसँगको प्रमुख व्यापारिक नाका रसुवागढी गत असार २४ गतेदेखि ठप्प छ । ल्हेन्दे खोलामा आएको बाढीले नेपाल–चीन जोड्ने मितेरी पुल र सडक बगाएपछि दुई देश बीचको व्यापार ठप्प भएको हो । बाढीले बगाएको रसुवागढी-स्याफ्रुबेँसी खण्डको करिब १२०० मिटर सडक मर्मत गरी यसैसातादेखि एकतर्फी संचालनमा ल्याइएको छ । तर, पुल नहुँदा रसुवागढी नाकाबाट हुने व्यापार सुरू हुन सकेको छैन । अझै दुई देश बीचको व्यापार कहिलेदेखि सुरू हुन्छ भन्ने टुंगो छैन । यद्यपि, नेपाल सरकारको आग्रहपछि चीनले ल्हेन्दे खोलामा अस्थायी पुल (बेलीब्रिज) निर्माण थालेको छ । नेपालस्थित चिनियाँ दूतावासले बाढीले बगाएको पुलको स्थानमा बेलिब्रिज जडानको काम सुरू गरिएको जानकारी गराएको छ । तर, कहिलेसम्म सम्पन्न भइसक्छ भन्ने जानकारी गराइएको छैन । रसुवाका प्रमुख जिल्ला अधिकारी अर्जुन पौडेलले चिनियाँ पक्षले कहिलेसम्म पुल जडान भइसक्छ भन्ने औपचारिक जानकारी नगराएको बताए । यद्यपि, अनौपचारिक रुपमा भने भदौ भित्रै पुल बनाइदिसक्ने बताएको उनले जानकारी दिए । ‘नेपाल सरकारको आग्रह अनुसार चीनले रसुवागढी नाकामा पुल बनाइदिने प्रतिबद्धता जनाएको छ । सोही अनुसार पुल निर्माणको काम थालिएको भन्ने जानकारी आएको छ । अहिले बाढीले थुपारेको गेग्राङहरू हटाउने काम भइरहेको छ,’ उनले मेरोअटोसँग भने, ‘पुल कहिलेसम्म निर्माण भइसक्छ भन्ने औपचारिक जानकारी गराएका छैनन् । तर, अनौपचारिक रुपमा भदौ भित्रै निर्माण सम्पन्न भइसक्ने बताएका छन् ।’ अहिले पनि खोलाको वहाब उच्च नै रहेको उनले बताए । पुल नबनेसम्म दुई देश बीचको व्यापार सुचारु हुन नसक्ने उनको भनाइ छ । चिनियँँ पक्षले पुल जडानका लागि आवश्यक क्रेन, एस्काभेटर लगायत उपकरण भने ल्याइसकेका छन् भने बेलीब्रिजको सामानहरू ओसारी रहेको छन् । सबै सामान जुटेपछि बेलिब्रिज जडान गर्न १५ दिनदेखि १ महिनासम्म लाग्न सक्ने सडक विभाग अन्तर्गतको पुल महाशाखाले जनाएको छ । पुल नहुँदा नेपालबाट सामान लिन गएका ५०० बढी कन्टेनर अहिले केरुङमै रोकिएका छन् । दुई साता अघि चिनियाँ राजदूत र भौतिक पूर्वाधार तथा यातायात मन्त्री देवेन्द्र दाहाल बीच भएको भेटवार्तामा चीनले पुल बनाइदिने प्रतिबद्धता जनाएको थियो । त्यस्तै, साउन ५ गते उपप्रधानमन्त्री एवं अर्थमन्त्री विष्णुप्रसाद पौडेल र चीनको अन्तर्राष्ट्रिय विकास सहायता नियोग (सिड्का) का अध्यक्ष चेन सियाओदोङ्ग नेतृत्वको बीच भएको भेटवार्तामा चिनियाँ पक्षले बाढीले क्षति पुर्याएको भौतिक संरचनाहरूको पुनर्निर्माणलाई आवश्यक सहयोग गर्ने र भन्सार प्रकृया छिटो सञ्चालन हुने गरी काम गर्ने प्रतिबद्धता जनाएको थियो । हाल नेपाल र चीन बीच १४ नाकाबाट व्यापार हुँदै आएको छ । दुई देश बीच वार्षिक ३ खर्ब रुपैयाँ बराबरको व्यापार हुन्छ । सोमध्ये रसुवागढीबाट मात्रै करिब २ खर्बकोे व्यापार हुन्छ । रसुवागढीबाट मुख्य गरी विद्युतीय सवारी साधन, फलफूल, लसुन, ओखर, लत्ताकपडा लगायत सामान आयात हुन्छ । रसुवागढी नाका बन्द भएपछि अहिले व्यवसायीले तातोपानी नाका हुँदै सामान आयात गरिरहेका छन् । The post चीनले कहिले बनाइसक्छ रसुवागढीमा बेलीब्रिज ? appeared first on Meroauto .",
  "fetched_at": "2025-09-14T11:57:55.044327Z",
  "id": "ddfec074fd4ac6b07f3d53ccb3559095067094676d9be47eecc6dfe78c284d06",
  "images": [
    "https://www.meroauto.com/wp-content/uploads/2025/07/rasuwagadhi-bridge.jpg"
  ],
  "lang": "ne",
  "published_at": "2025-07-25T10:05:29Z",
  "source": {
    "domain": "meroauto.com",
    "id": "meroauto",
    "name": "Meroauto"
  },
  "summary": "<p>काठमाडौं । चीनसँगको प्रमुख व्यापारिक नाका रसुवागढी गत असार २४ गतेदेखि ठप्प छ । ल्हेन्दे खोलामा आएको बाढीले नेपाल–चीन जोड्ने मितेरी पुल र सडक बगाएपछि दुई देश बीचको व्यापार ठप्प भएको हो । बाढीले बगाएको रसुवागढी-स्याफ्रुबेँसी खण्डको करिब १२०० मिटर सडक मर्मत गरी यसैसातादेखि एकतर्फी संचालनमा ल्याइएको छ । तर, पुल नहुँदा रसुवागढी नाकाबाट हुने [&#8230;]</p>\n<p>The post <a href=\"https://www.meroauto.com/rasuwagadhi-bridge/\">चीनले कहिले बनाइसक्छ रसुवागढीमा बेलीब्रिज ?</a> appeared first on <a href=\"https://www.meroauto.com\">Meroauto</a>.</p>",
  "tags": null,
  "title": "चीनले कहिले बनाइसक्छ रसुवागढीमा बेलीब्रिज ?",
  "url": "https://www.meroauto.com/rasuwagadhi-bridge/",
  "version": 1
}