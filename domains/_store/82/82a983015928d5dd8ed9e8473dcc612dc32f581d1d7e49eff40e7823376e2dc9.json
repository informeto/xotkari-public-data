{
  "byline": "राजधानी समाचारदाता",
  "canonical_hash": "c5979a09d3766776f4b0696106205ab17cbe1becbd23bcfd52563b7a68a7ea44",
  "content_html": "<img alt=\"\" class=\"attachment-full size-full wp-post-image\" height=\"280\" src=\"https://rajdhanidaily.com/wp-content/uploads/2025/09/qfx-cinema-biratnagar.jpg\" style=\"float: left; margin: 0 15px 15px 0;\" width=\"600\" />\n<p>काठमाडौं । ‘जेनजी’ पुस्ताको आन्दोलनका कारण २४ भदौ सोमबार बेलुकाबाट बन्द रहेका नेपाल भरका चलचित्र प्रदर्शन घरहरू आज सोमबारबाट खुल्ने भएका छन् । बन्द भएको एक सातापछि चलचित्र घर खुल्न लगेका हुन् ।</p>\n\n\n\n<p>चलचित्र घर सञ्चालकहरूको छाता संस्था नेपाल चलचित्र संघले मुलुक भरका चलचित्र घर सोमबारबाट खोल्ने निर्णय आइतबार गरेको हो । संघका अध्यक्ष नरेन्द्र महर्जनका अनुसार आइतबारबाट मुलुकको जनजीवन सामान्य हुन थालेपछि सोमबारबाट मुलुक भरका चलचित्र घर खुल्न लगेका हुन् । जसका लागि चलचित्र घरहरूले आइतबार बेलुकाबाटै अग्रिम टिकट बुकिङ खोलेका छन् ।</p>\n\n\n\n<p>मुलुक भर अहिले १७२ वटा चलचित्र घरहरू सञ्चालनमा छन् । जस मध्य केही चलचित्र घरमा ‘जेनजी’ आन्दोलनका कारण आगलागी भएर क्षति पुगेको छ । केही चलचित्र घरका टिकट काउन्टर तोडफोड गर्नुका साथै जलाइएको छ । ती चलचित्र घरबाहेक सुरक्षित अवस्थामा रहेको बाँकी चलचित्र घर सोमबारबाट सञ्चालनमा आउने पनि अध्यक्ष महर्जनले बताएका छन् ।</p>\n\n\n\n<figure class=\"wp-block-image size-full\"><img alt=\"\" class=\"wp-image-121868\" height=\"550\" src=\"https://rajdhanidaily.com/wp-content/uploads/2025/09/chalchitra-ghar.jpg\" width=\"800\" /></figure>\n\n\n\n<p>बिहानबाट चलचित्र घर खोले पनि अहिलेको अवस्था सामान्य नभएसम्मका लागि आफ्नो चलचित्र घर बेलुका १० बजे भित्र बन्द गरिसक्न पनि नेपाल चलचित्र संघले चलचित्र घर सञ्चालकहरूलाई आग्रह गरेको छ । कतिपय स्थानमा प्रहरी चौकी समेत जलेर सुरक्षा व्यवस्था राम्रो नभएकाले राती १० बजेपछि चलचित्र घर बन्द गर्नै पर्ने निर्देशन संघले दिएको छ ।</p>\n\n\n\n<p>जेनजी आन्दोलनका कारण गत शुक्रबार रिलिज हुने ‘अभिमन्यु ः चप्टर १’ र संविधान दिवसको अवसर पारेर ३ असोजमा रिलिज हुने नेपाली चलचित्र ‘जारी २’को प्रदर्शन स्थगित गरिएको छ । अब आगामी १३ असोजमा दसैँको अवसर पारेर मात्र नेपाली चलचित्र रिलिज हुने छन् । त्यति बेलासम्म चलचित्र घरमा यस अघि रिलिज भएका चलचित्र नै प्रदर्शन हुने पनि संघले जनाएको छ । यस अघि चलचित्र घरमा रिलिज भएका नेपाली चलचित्र ‘माग्ने बुढा’ ‘कोशेढुंगा’ र ‘मोहर’ अब नियमित प्रदर्शन हुनेछन् ।</p>\n\n\n\n<p>यस्तै रिलिज भएको तीन दिनमै रोकिएको दयाहाङ राई र रिश्मा गुरुङको अभिनय रहेको नेपाली चलचित्र ‘रिमै’ पनि आजबाट नियमित रूपमा प्रदर्शन हुने यसका निर्माता बिरबल गुरुङले जानकारी गराएका छन् । यी सँगै गत साताबाट प्रदर्शनमा आएको बलिउड चलचित्र ‘बाघी ४’ पनि आजबाट नियमित रूपमा प्रदर्शन हुने यस चलचित्रका वितरण पक्षले जनाएको छ ।</p>\n\n\n\n<p>यसैबिच नेपाली चलचित्र संघले ‘जेनजी’ पुस्ताको आन्दोलनका क्रममा क्षति भएका चलचित्र घरको विवरण र आर्थिक क्षतिको रिपोर्ट पनि सार्वजनिक गरेको छ । संघका अध्यक्ष नरेन्द्र महर्जनका अनुसार यो आन्दोलनमा सबैभन्दा ठुलो क्षति विराटनगरको भाटभटेनीमा रहेको ‘क्यूएफएक्स चलचित्र घर’मा भएको छ । भाटभटेनीमा आगजनी गर्दा यो चलचित्र घर जलेर पूर्ण रूपमा ध्वस्त भएको छ । जसबाट सञ्चालकलाई १५ करोड रुपैयाँ क्षति भएको चलचित्र संघले जनाएको छ ।</p>\n\n\n\n<p>मुलुकका विभिन्न चलचित्र घरको टिकट बिक्री काउन्टर तोडफोड एवम् जलाइएको छ । जसबाट कुल १७ करोड रुपैयाँ बराबरको क्षति चलचित्र घरमा भएको पनि चलचित्र संघले जनाएको छ । गोंगबुस्थित ल्होत्से मलको भुइँतलामा रहेको आइएनआईको मल्टिप्लेक्सको टिकट काउन्टर, भक्तपुरको भाटभटेनीमा रहेको क्यूएफएक्स र बुटवलको भाटभटेनीमा रहेको क्युएफएक्स चलचित्र घरको बाहिर रहेका टिकट काउन्टर पनि पूर्ण रूपमा क्षतिग्रस्त भएको छ ।</p>\n<p>The post <a href=\"https://rajdhanidaily.com/id/121866/\" rel=\"nofollow\">आजबाट चलचित्र घर सञ्चालनमा, आन्दोलनबाट १७ करोड क्षति</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । ‘जेनजी’ पुस्ताको आन्दोलनका कारण २४ भदौ सोमबार बेलुकाबाट बन्द रहेका नेपाल भरका चलचित्र प्रदर्शन घरहरू आज सोमबारबाट खुल्ने भएका छन् । बन्द भएको एक सातापछि चलचित्र घर खुल्न लगेका हुन् । चलचित्र घर सञ्चालकहरूको छाता संस्था नेपाल चलचित्र संघले मुलुक भरका चलचित्र घर सोमबारबाट खोल्ने निर्णय आइतबार गरेको हो । संघका अध्यक्ष नरेन्द्र महर्जनका अनुसार आइतबारबाट मुलुकको जनजीवन सामान्य हुन थालेपछि सोमबारबाट मुलुक भरका चलचित्र घर खुल्न लगेका हुन् । जसका लागि चलचित्र घरहरूले आइतबार बेलुकाबाटै अग्रिम टिकट बुकिङ खोलेका छन् । मुलुक भर अहिले १७२ वटा चलचित्र घरहरू सञ्चालनमा छन् । जस मध्य केही चलचित्र घरमा ‘जेनजी’ आन्दोलनका कारण आगलागी भएर क्षति पुगेको छ । केही चलचित्र घरका टिकट काउन्टर तोडफोड गर्नुका साथै जलाइएको छ । ती चलचित्र घरबाहेक सुरक्षित अवस्थामा रहेको बाँकी चलचित्र घर सोमबारबाट सञ्चालनमा आउने पनि अध्यक्ष महर्जनले बताएका छन् । बिहानबाट चलचित्र घर खोले पनि अहिलेको अवस्था सामान्य नभएसम्मका लागि आफ्नो चलचित्र घर बेलुका १० बजे भित्र बन्द गरिसक्न पनि नेपाल चलचित्र संघले चलचित्र घर सञ्चालकहरूलाई आग्रह गरेको छ । कतिपय स्थानमा प्रहरी चौकी समेत जलेर सुरक्षा व्यवस्था राम्रो नभएकाले राती १० बजेपछि चलचित्र घर बन्द गर्नै पर्ने निर्देशन संघले दिएको छ । जेनजी आन्दोलनका कारण गत शुक्रबार रिलिज हुने ‘अभिमन्यु ः चप्टर १’ र संविधान दिवसको अवसर पारेर ३ असोजमा रिलिज हुने नेपाली चलचित्र ‘जारी २’को प्रदर्शन स्थगित गरिएको छ । अब आगामी १३ असोजमा दसैँको अवसर पारेर मात्र नेपाली चलचित्र रिलिज हुने छन् । त्यति बेलासम्म चलचित्र घरमा यस अघि रिलिज भएका चलचित्र नै प्रदर्शन हुने पनि संघले जनाएको छ । यस अघि चलचित्र घरमा रिलिज भएका नेपाली चलचित्र ‘माग्ने बुढा’ ‘कोशेढुंगा’ र ‘मोहर’ अब नियमित प्रदर्शन हुनेछन् । यस्तै रिलिज भएको तीन दिनमै रोकिएको दयाहाङ राई र रिश्मा गुरुङको अभिनय रहेको नेपाली चलचित्र ‘रिमै’ पनि आजबाट नियमित रूपमा प्रदर्शन हुने यसका निर्माता बिरबल गुरुङले जानकारी गराएका छन् । यी सँगै गत साताबाट प्रदर्शनमा आएको बलिउड चलचित्र ‘बाघी ४’ पनि आजबाट नियमित रूपमा प्रदर्शन हुने यस चलचित्रका वितरण पक्षले जनाएको छ । यसैबिच नेपाली चलचित्र संघले ‘जेनजी’ पुस्ताको आन्दोलनका क्रममा क्षति भएका चलचित्र घरको विवरण र आर्थिक क्षतिको रिपोर्ट पनि सार्वजनिक गरेको छ । संघका अध्यक्ष नरेन्द्र महर्जनका अनुसार यो आन्दोलनमा सबैभन्दा ठुलो क्षति विराटनगरको भाटभटेनीमा रहेको ‘क्यूएफएक्स चलचित्र घर’मा भएको छ । भाटभटेनीमा आगजनी गर्दा यो चलचित्र घर जलेर पूर्ण रूपमा ध्वस्त भएको छ । जसबाट सञ्चालकलाई १५ करोड रुपैयाँ क्षति भएको चलचित्र संघले जनाएको छ । मुलुकका विभिन्न चलचित्र घरको टिकट बिक्री काउन्टर तोडफोड एवम् जलाइएको छ । जसबाट कुल १७ करोड रुपैयाँ बराबरको क्षति चलचित्र घरमा भएको पनि चलचित्र संघले जनाएको छ । गोंगबुस्थित ल्होत्से मलको भुइँतलामा रहेको आइएनआईको मल्टिप्लेक्सको टिकट काउन्टर, भक्तपुरको भाटभटेनीमा रहेको क्यूएफएक्स र बुटवलको भाटभटेनीमा रहेको क्युएफएक्स चलचित्र घरको बाहिर रहेका टिकट काउन्टर पनि पूर्ण रूपमा क्षतिग्रस्त भएको छ । The post आजबाट चलचित्र घर सञ्चालनमा, आन्दोलनबाट १७ करोड क्षति appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-15T08:30:39.866465Z",
  "id": "82a983015928d5dd8ed9e8473dcc612dc32f581d1d7e49eff40e7823376e2dc9",
  "images": [
    "https://rajdhanidaily.com/wp-content/uploads/2025/09/qfx-cinema-biratnagar.jpg",
    "https://rajdhanidaily.com/wp-content/uploads/2025/09/chalchitra-ghar.jpg"
  ],
  "lang": "ne",
  "published_at": "2025-09-15T07:58:50Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"280\" src=\"https://rajdhanidaily.com/wp-content/uploads/2025/09/qfx-cinema-biratnagar.jpg\" style=\"float: left; margin: 0 15px 15px 0;\" width=\"600\" />काठमाडौं । ‘जेनजी’ पुस्ताको आन्दोलनका कारण २४ भदौ सोमबार बेलुकाबाट बन्द रहेका नेपाल भरका चलचित्र प्रदर्शन घरहरू आज सोमबारबाट खुल्ने भएका छन् । बन्द भएको एक सातापछि चलचित्र घर खुल्न लगेका हुन् । चलचित्र घर सञ्चालकहरूको छाता संस्था नेपाल चलचित्र संघले मुलुक भरका चलचित्र घर सोमबारबाट खोल्ने निर्णय आइतबार गरेको हो । संघका अध्यक्ष नरेन्द्र [&#8230;]</p>\n<p>The post <a href=\"https://rajdhanidaily.com/id/121866/\" rel=\"nofollow\">आजबाट चलचित्र घर सञ्चालनमा, आन्दोलनबाट १७ करोड क्षति</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "आजबाट चलचित्र घर सञ्चालनमा, आन्दोलनबाट १७ करोड क्षति",
  "url": "https://rajdhanidaily.com/id/121866/",
  "version": 1
}