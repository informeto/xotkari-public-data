{
  "byline": "नागरिक",
  "canonical_hash": "32665a5dbb9baffe16f2dac46004fb1548cd4c8ad331626fe87fac133e8571c3",
  "content_html": "<p><img alt=\"\" src=\"https://images.nagariknewscdn.com/2024/third-party/1758362596_Niruta_Uttam.jpg\" /></p><p>नेपाली चलचित्रमा दर्पण छायाले दर्शकको बेग्लै माया पाएको थियो । त्यही मायाबाट उदाएका कलाकार अहिले पनि चर्चामा आउने गर्छन् । दर्पणछायाँले चिनाएका दुई कलाकारलाई नयाँ निर्देशक किरण नेपालीले फेरि सँगै काम गराउने भएका छन् ।  </p><p>फिल्मी नगरीबाट केही टाढा रहेका उत्तम प्रधान र निरुता सिंहले नेपाली निर्देशित चलचित्र महादशामा अभिनय गर्ने छन् ।  </p><p>दुई नायक नायिकालाई नयाँ फिल्ममा अनुबन्द गर्दै नेपालीले आफ्नो नयाँ टिमसँग काम गर्ने उत्साह र खुसीलाई सामाजिक सञ्जालमा सेयर गरेका छन् ।  </p><p>उनले खुसी हुँदै लेखेका छन्, ‘उत्तम र निरुताले अन्तिम पटक सन् २००३ मा एकै स्क्रिनमा काम गरेका थिए । उपहारमा सँगै काम गरेका दुवै जनालाई २२ वर्षपछि एकै पर्दामा देखिने भएको छ ।’</p><p>उत्तम र निरुताको तस्बिरसहितका खुसीका शब्द लेख्दै उनले यो पुरानो जोडीसँग काम गर्न उत्साहित भएको प्रतिक्रिया दिएका छन् ।</p><p>यो चलचित्रलाई निर्माण पक्षले आगामी दशैँपछि छाया‌कन गर्ने तयारी गरेको छ । चलचित्रमा उत्तम, निरुतासँगै प्रमोद अग्रहरि, प्रेमा लामगादे, हाकिम गुरुङ र रेआर राईलगायतका कलाकारको अभिनय छ।  </p><p>मनिष गौतमको लेखन रहेको चलचित्र ‘महादशा’ राज के. शाह, श्याम मगर र अमलादेवी राईले निर्माण गर्दैछन् ।  </p><p>यो चलचित्रमा नेपाली परम्परा, संस्कार र संस्कृतिसँगै नागरिकको जीवन तथा ग्रह र नक्षत्रले पार्ने प्रभावलाई देखाइने छ।</p><p>महादशाबाट निर्देशनमा डेब्यू गर्ने निर्देशक नेपालीले यसअघि ‘दुई नम्बरी’, ‘हात्तिछाप’लगायतका चलचित्र निमार्ण गरेका छन् ।  </p><p>पछिल्लो समय पुराना कलाकार पनि अभिनयमा फर्कने क्रमलाई उत्तम र निरुताले पनि पछ्याएका छन् । उत्तम चलचित्र ‘कल्ली’बाट १३ वर्षपछि फिल्म नगरी फर्किए भने निरुता चलचित्र ‘३६ को आँकडा’ माफर्त फेरि यो क्षेत्रमा आइन । </p>",
  "content_text": "नेपाली चलचित्रमा दर्पण छायाले दर्शकको बेग्लै माया पाएको थियो । त्यही मायाबाट उदाएका कलाकार अहिले पनि चर्चामा आउने गर्छन् । दर्पणछायाँले चिनाएका दुई कलाकारलाई नयाँ निर्देशक किरण नेपालीले फेरि सँगै काम गराउने भएका छन् । फिल्मी नगरीबाट केही टाढा रहेका उत्तम प्रधान र निरुता सिंहले नेपाली निर्देशित चलचित्र महादशामा अभिनय गर्ने छन् । दुई नायक नायिकालाई नयाँ फिल्ममा अनुबन्द गर्दै नेपालीले आफ्नो नयाँ टिमसँग काम गर्ने उत्साह र खुसीलाई सामाजिक सञ्जालमा सेयर गरेका छन् । उनले खुसी हुँदै लेखेका छन्, ‘उत्तम र निरुताले अन्तिम पटक सन् २००३ मा एकै स्क्रिनमा काम गरेका थिए । उपहारमा सँगै काम गरेका दुवै जनालाई २२ वर्षपछि एकै पर्दामा देखिने भएको छ ।’ उत्तम र निरुताको तस्बिरसहितका खुसीका शब्द लेख्दै उनले यो पुरानो जोडीसँग काम गर्न उत्साहित भएको प्रतिक्रिया दिएका छन् । यो चलचित्रलाई निर्माण पक्षले आगामी दशैँपछि छाया‌कन गर्ने तयारी गरेको छ । चलचित्रमा उत्तम, निरुतासँगै प्रमोद अग्रहरि, प्रेमा लामगादे, हाकिम गुरुङ र रेआर राईलगायतका कलाकारको अभिनय छ। मनिष गौतमको लेखन रहेको चलचित्र ‘महादशा’ राज के. शाह, श्याम मगर र अमलादेवी राईले निर्माण गर्दैछन् । यो चलचित्रमा नेपाली परम्परा, संस्कार र संस्कृतिसँगै नागरिकको जीवन तथा ग्रह र नक्षत्रले पार्ने प्रभावलाई देखाइने छ। महादशाबाट निर्देशनमा डेब्यू गर्ने निर्देशक नेपालीले यसअघि ‘दुई नम्बरी’, ‘हात्तिछाप’लगायतका चलचित्र निमार्ण गरेका छन् । पछिल्लो समय पुराना कलाकार पनि अभिनयमा फर्कने क्रमलाई उत्तम र निरुताले पनि पछ्याएका छन् । उत्तम चलचित्र ‘कल्ली’बाट १३ वर्षपछि फिल्म नगरी फर्किए भने निरुता चलचित्र ‘३६ को आँकडा’ माफर्त फेरि यो क्षेत्रमा आइन ।",
  "fetched_at": "2025-09-20T10:21:05.959963Z",
  "id": "79fdbaf6aecce97a7fc7addf07b4dc304d2a7be0d903ee161ef90ee8245abf32",
  "images": [
    "https://images.nagariknewscdn.com/2024/third-party/1758362596_Niruta_Uttam.jpg"
  ],
  "lang": "ne",
  "published_at": "2025-09-20T10:03:39Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "दुई नायक नायिकालाई नयाँ फिल्ममा अनुबन्द गर्दै नेपालीले आफ्नो नयाँ टिमसँग काम गर्ने उत्साह र खुसीलाई सामाजिक सञ्जालमा सेयर गरेका छन् ।...",
  "tags": null,
  "title": "२२ वर्षपछि एकै पर्दामा देखिँदैछन् उत्तम र निरुता",
  "url": "https://nagariknews.nagariknetwork.com/arts/uttam-and-niruta-are-seen-on-the-same-screen-after-22-years-44-33.html",
  "version": 1
}