{
  "byline": "Sandeep bhattarai",
  "canonical_hash": "5855d5f94ae8eb86e203295c20f2f0fb29ef194c96b3e7320af6e349ac79611f",
  "content_html": "<p style=\"text-align: justify;\">आगामी वर्ष नेपालमा हुने आइसिसी महिला विश्वकप ग्लोबल छनोट खेल्ने सबै टोलीको टुंगो लागेको छ । सोमबार सम्पन्न इस्ट एसिया-प्यासिफिक छनोटको च्याम्पियन बन्दै पपुवा न्युगिनीले अन्तिम स्थान सुनिश्चित गरेसंगै प्रतियोगिता खेल्ने टोलीको टुंगो लागेको हो ।</p>\n<p style=\"text-align: justify;\">प्रतियोगितामा नेपालसहित १० टोली सहभागी हुने आइसिसीले जनाएको छ ।ग्लोबल छनोटमा आयोजक नेपालसहित आयरल्यान्ड, स्कटल्यान्ड, नेदरल्यान्ड्स, थाइल्यान्ड, अमेरिका, जिम्बावे, बंगलादेश, नामिबिया र पपुवा न्युगिनी रहेका छन् ।</p>\n<p style=\"text-align: justify;\">प्रतियोगिता माथिल्लो र तल्लो मुलपानी क्रिकेट मैदानमा सञ्चालन हुने उक्त प्रतियोगितामा विभिन्न १० टोलीलाई दुई समूहमा विभाजन गरेर खेल खेलाइने छ । उक्त प्रतियोगिताको खेल तालिका भने छिट्टै सार्वजनिक गर्ने अन्तरराष्ट्रिय क्रिकेट परिषद् (आइसीसी) ले जनाएको छ ।</p>\n<p style=\"text-align: justify;\">आगामी सन् २०२६ मा हुने उक्त प्रतियोगिताको छनोट खेल आगामी जनवरी १२ देखि फेब्रुअरी २ तारिखसम्म हुनेछ । प्रतियोगितामा सहभागी १० टोलीबाट शीर्ष चार स्थान हासिल गर्नेले इङ्ग्ल्याण्ड र वेल्समा हुने महिला ट्वान्टी-२० विश्वकपमा स्थान बनाउनेछन् ।</p>\n<p style=\"text-align: justify;\">यो नेपालले आयोजना गर्ने हालसम्मकै सबैभन्दा ठूलो प्रतियोगिता हो । नेपालले पहिलोपटक एसिया छनोट पार गरेर ग्लोबल छनोटमा स्थान बनाएको हो ।</p>\n<p style=\"text-align: justify;\">\n<p style=\"text-align: justify;\">",
  "content_text": "आगामी वर्ष नेपालमा हुने आइसिसी महिला विश्वकप ग्लोबल छनोट खेल्ने सबै टोलीको टुंगो लागेको छ । सोमबार सम्पन्न इस्ट एसिया-प्यासिफिक छनोटको च्याम्पियन बन्दै पपुवा न्युगिनीले अन्तिम स्थान सुनिश्चित गरेसंगै प्रतियोगिता खेल्ने टोलीको टुंगो लागेको हो । प्रतियोगितामा नेपालसहित १० टोली सहभागी हुने आइसिसीले जनाएको छ ।ग्लोबल छनोटमा आयोजक नेपालसहित आयरल्यान्ड, स्कटल्यान्ड, नेदरल्यान्ड्स, थाइल्यान्ड, अमेरिका, जिम्बावे, बंगलादेश, नामिबिया र पपुवा न्युगिनी रहेका छन् । प्रतियोगिता माथिल्लो र तल्लो मुलपानी क्रिकेट मैदानमा सञ्चालन हुने उक्त प्रतियोगितामा विभिन्न १० टोलीलाई दुई समूहमा विभाजन गरेर खेल खेलाइने छ । उक्त प्रतियोगिताको खेल तालिका भने छिट्टै सार्वजनिक गर्ने अन्तरराष्ट्रिय क्रिकेट परिषद् (आइसीसी) ले जनाएको छ । आगामी सन् २०२६ मा हुने उक्त प्रतियोगिताको छनोट खेल आगामी जनवरी १२ देखि फेब्रुअरी २ तारिखसम्म हुनेछ । प्रतियोगितामा सहभागी १० टोलीबाट शीर्ष चार स्थान हासिल गर्नेले इङ्ग्ल्याण्ड र वेल्समा हुने महिला ट्वान्टी-२० विश्वकपमा स्थान बनाउनेछन् । यो नेपालले आयोजना गर्ने हालसम्मकै सबैभन्दा ठूलो प्रतियोगिता हो । नेपालले पहिलोपटक एसिया छनोट पार गरेर ग्लोबल छनोटमा स्थान बनाएको हो ।",
  "fetched_at": "2025-09-16T08:55:31.240280Z",
  "id": "79f0fd4a0af8b919b71618b866194da2d5f2b29ee22d664f43208a8822e7970f",
  "images": [],
  "lang": "ne",
  "published_at": "2025-09-16T08:43:22Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "आगामी वर्ष नेपालमा हुने आइसिसी महिला विश्वकप ग्लोबल छनोट खेल्ने सबै टोलीको टुंगो लागेको छ । सोमबार सम्पन्न इस्ट एसिया-प्यासिफिक छनोटको च्याम्पियन बन्दै पपुवा न्युगिनीले अन्तिम स्थान सुनिश्चित गरेसंगै प्रतियोगिता खेल्ने टोलीको टुंगो लागेको हो । प्रतियोगितामा नेपालसहित १० टोली सहभागी हुने आइसिसीले जनाएको छ ।ग्लोबल छनोटमा आयोजक नेपालसहित आयरल्यान्ड, स्कटल्यान्ड, नेदरल्यान्ड्स, थाइल्यान्ड, अमेरिका, जिम्बावे, &#8230;",
  "tags": null,
  "title": "महिला टी-२० विश्वकप ग्लोबल छनोट खेल्ने टोलीको टुंगो लाग्यो",
  "url": "https://www.nepaljapan.com/09/16/681121/",
  "version": 1
}