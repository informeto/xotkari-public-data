{
  "byline": "Sandeep bhattarai",
  "canonical_hash": "118966040ea0a56fe004aa9191e77c773ca19bfec463497acde1929f2351cead",
  "content_html": "<p style=\"text-align: justify;\">यूएईले नेपाली राष्ट्रिय क्रिकेट टोलीको भिसा उपलब्ध गराएको छ । गत असोज ३ गते नै यूएई प्रस्थान गर्ने तय भएपनि नेपाली क्रिकेट टोलीको भिसा नआएपछि यात्रा तत्कालको लागि रोकिएको थियो ।</p>\n<p style=\"text-align: justify;\">नेपाल क्रिकेट संघ (क्यान) ले भिसाको लागि यूएई सरकार र यूएईको इमिरेट्स क्रिकेट बोर्डसँग समन्वय गरेपछि नेपाली टोलीले भिसा प्राप्त गरेको प्रवक्ता छुम्बी लामाले बताउनुभयो । क्यानका अनुसार नेपाली टोली असोज ६ गते (सोमबार) युएई प्रस्थान गर्नेछ।</p>\n<p style=\"text-align: justify;\">नेपाल यूएईमा वेस्ट इण्डिजविरुद्ध तीन खेलको टी-२० सिरिज खेल्नेछ । सिरिजका खेलहरू आगामी असोज ११, १३ र १४ गते हुँदैछ । नेपालले यसअघि नै रोहितकुमार पौडेलको कप्तानीमा १६ सदस्यीय नेपाली टोली घोषणा गरिसकेको छ भने वेष्ट इण्डिजले पनि अकिल हुसेनको कप्तानीमा घोषित १५ सदस्यीय टोली घोषणा गरेको छ ।</p>\n<p style=\"text-align: justify;\">नेपालले पहिलोपटक आईसीसी पूर्ण सदस्य तथा पूर्व विश्वकप विजेता वेष्ट इण्डिजसँग खेल्न लागेको हो र यसलाई युनिटी कप टी २० अन्तर्राष्ट्रिय सिरिजको नाम दिइएको छ। यस सिरिजको लागि वेष्ट इण्डिजले आफ्ना अनुभवी खेलाडीलाई भने विश्राम दिएको छ ।</p>\n<p style=\"text-align: justify;\">क्यानले संयुक्त अरब इमिरेट्सको शारजाहमा हुने नेपाल र वेष्ट इण्डिजबीचको सिरिज जेनजी आन्दोलनमा निधन भएकाप्रति समर्पण गर्दै यो प्रतियोगिताको नाम ‘युनिटी कप’ राखेको छ ।</p>\n<p style=\"text-align: justify;\">नेपाली टोलीमा रोहित कुमार पौडेल (कप्तान), दीपेन्द्रसिंह ऐरी (उपकप्तान), कुशल भुर्तेल, लोकेस बम, कुशल मल्ल, आसिफ सेख, आदिल अन्सारी, करण केसी, नन्दन यादव, सन्दीप लामिछाने, सन्दीप जोरा, आरिफ सेख, ललितनारायण राजवंशी, गुलशन झा, सोमपाल कामी र साहब आलम रहेका छन् ।</p>\n<p style=\"text-align: justify;\">यता वेष्ट इण्डिजको टोलीमा अकिल होसेन (कप्तान),फाबियन एलन, ज्वेल एन्ड्रयु, अकिम अगेस्ट, नवीन बिदाइस, जेडियाह ब्लेड्स, केसी कार्टी, करिम गोरे, जेसन होल्डर, आमिर जाङ्गु, काइल मेयर्स, ओबेड म्याककोय, जिशन मोटारा, रामोन सिमोन्ड्स र शमार स्प्रिङ्गर रहेका छन् ।</p>\n<p style=\"text-align: justify;\">ओमानमा हुने टी-२० विश्वकप छनोटको तयारीका लागि नेपालले दुई पटकको टी-२० विश्वकप विजेता वेस्ट इण्डिजसँग सिरिज खेल्न लागेको हो ।</p>\n<p style=\"text-align: justify;\">वेस्ट इण्डिजसँग सिरिज खेले लगत्तै नेपाली टोली त्यतैबाट विश्वकप छनोट खेल्न ओमान जानेछ। ओमानमा नौ टोलीबीच हुने छनोटमा शीर्ष तीन टोली भएमा नेपाल लगातार दोस्रो पटक र समग्रमा तेस्रो पटक टी-२० विश्वकपमा छनोट हुनेछ ।</p>\n<p><img alt=\"\" class=\"aligncenter size-full wp-image-681927\" height=\"1101\" src=\"https://www.nepaljapan.com/wp-content/uploads/2025/09/can-pr-e1758444803120.jpg\" width=\"800\" /></p>\n<p style=\"text-align: justify;\">",
  "content_text": "यूएईले नेपाली राष्ट्रिय क्रिकेट टोलीको भिसा उपलब्ध गराएको छ । गत असोज ३ गते नै यूएई प्रस्थान गर्ने तय भएपनि नेपाली क्रिकेट टोलीको भिसा नआएपछि यात्रा तत्कालको लागि रोकिएको थियो । नेपाल क्रिकेट संघ (क्यान) ले भिसाको लागि यूएई सरकार र यूएईको इमिरेट्स क्रिकेट बोर्डसँग समन्वय गरेपछि नेपाली टोलीले भिसा प्राप्त गरेको प्रवक्ता छुम्बी लामाले बताउनुभयो । क्यानका अनुसार नेपाली टोली असोज ६ गते (सोमबार) युएई प्रस्थान गर्नेछ। नेपाल यूएईमा वेस्ट इण्डिजविरुद्ध तीन खेलको टी-२० सिरिज खेल्नेछ । सिरिजका खेलहरू आगामी असोज ११, १३ र १४ गते हुँदैछ । नेपालले यसअघि नै रोहितकुमार पौडेलको कप्तानीमा १६ सदस्यीय नेपाली टोली घोषणा गरिसकेको छ भने वेष्ट इण्डिजले पनि अकिल हुसेनको कप्तानीमा घोषित १५ सदस्यीय टोली घोषणा गरेको छ । नेपालले पहिलोपटक आईसीसी पूर्ण सदस्य तथा पूर्व विश्वकप विजेता वेष्ट इण्डिजसँग खेल्न लागेको हो र यसलाई युनिटी कप टी २० अन्तर्राष्ट्रिय सिरिजको नाम दिइएको छ। यस सिरिजको लागि वेष्ट इण्डिजले आफ्ना अनुभवी खेलाडीलाई भने विश्राम दिएको छ । क्यानले संयुक्त अरब इमिरेट्सको शारजाहमा हुने नेपाल र वेष्ट इण्डिजबीचको सिरिज जेनजी आन्दोलनमा निधन भएकाप्रति समर्पण गर्दै यो प्रतियोगिताको नाम ‘युनिटी कप’ राखेको छ । नेपाली टोलीमा रोहित कुमार पौडेल (कप्तान), दीपेन्द्रसिंह ऐरी (उपकप्तान), कुशल भुर्तेल, लोकेस बम, कुशल मल्ल, आसिफ सेख, आदिल अन्सारी, करण केसी, नन्दन यादव, सन्दीप लामिछाने, सन्दीप जोरा, आरिफ सेख, ललितनारायण राजवंशी, गुलशन झा, सोमपाल कामी र साहब आलम रहेका छन् । यता वेष्ट इण्डिजको टोलीमा अकिल होसेन (कप्तान),फाबियन एलन, ज्वेल एन्ड्रयु, अकिम अगेस्ट, नवीन बिदाइस, जेडियाह ब्लेड्स, केसी कार्टी, करिम गोरे, जेसन होल्डर, आमिर जाङ्गु, काइल मेयर्स, ओबेड म्याककोय, जिशन मोटारा, रामोन सिमोन्ड्स र शमार स्प्रिङ्गर रहेका छन् । ओमानमा हुने टी-२० विश्वकप छनोटको तयारीका लागि नेपालले दुई पटकको टी-२० विश्वकप विजेता वेस्ट इण्डिजसँग सिरिज खेल्न लागेको हो । वेस्ट इण्डिजसँग सिरिज खेले लगत्तै नेपाली टोली त्यतैबाट विश्वकप छनोट खेल्न ओमान जानेछ। ओमानमा नौ टोलीबीच हुने छनोटमा शीर्ष तीन टोली भएमा नेपाल लगातार दोस्रो पटक र समग्रमा तेस्रो पटक टी-२० विश्वकपमा छनोट हुनेछ ।",
  "fetched_at": "2025-09-21T09:20:00.427925Z",
  "id": "73ba692ed0823b677d7a1236147dfc45bab6e109b9cc65090ea792fffc02b269",
  "images": [
    "https://www.nepaljapan.com/wp-content/uploads/2025/09/can-pr-e1758444803120.jpg"
  ],
  "lang": "ne",
  "published_at": "2025-09-21T08:54:07Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "यूएईले नेपाली राष्ट्रिय क्रिकेट टोलीको भिसा उपलब्ध गराएको छ । गत असोज ३ गते नै यूएई प्रस्थान गर्ने तय भएपनि नेपाली क्रिकेट टोलीको भिसा नआएपछि यात्रा तत्कालको लागि रोकिएको थियो । नेपाल क्रिकेट संघ (क्यान) ले भिसाको लागि यूएई सरकार र यूएईको इमिरेट्स क्रिकेट बोर्डसँग समन्वय गरेपछि नेपाली टोलीले भिसा प्राप्त गरेको प्रवक्ता छुम्बी लामाले &#8230;",
  "tags": null,
  "title": "नेपाली क्रिकेट टोलीको भिसा आयो, सोमबार यूएई प्रस्थान गर्ने",
  "url": "https://www.nepaljapan.com/09/21/681925/",
  "version": 1
}