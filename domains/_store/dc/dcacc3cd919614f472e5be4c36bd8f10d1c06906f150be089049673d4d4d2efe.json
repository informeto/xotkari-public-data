{
  "byline": "Sandeep bhattarai",
  "canonical_hash": "92d364bf8c2200c81f33ccd1dd52bb0a3dabebcd4993a94579430ea0416767c4",
  "content_html": "<p style=\"text-align: justify;\">कर्णाली प्रदेशका मुख्यमन्त्री यामलाल कँडेलले ‘जेनजी’ आन्दोलनपछि उत्पन्न अवस्थाबारे प्रदेशस्थित सुरक्षा निकायका प्रमुखहरूसँग छलफल गर्नुभएको छ ।</p>\n<p style=\"text-align: justify;\">मुख्यमन्त्री तथा परिषद्को कार्यालय, सुर्खेतमा मंगलबार भएको छलफलमा उहाँले आन्दोलनका नाममा भएको हिंसा एवं तोडफोडपछिको अवस्था र त्यसले पार्ने दूरगामी प्रभावबारे चारवटै सुरक्षा निकायका प्रमुखसँग छलफल गर्नुभएको हो ।</p>\n<p style=\"text-align: justify;\">आन्दोलनमा भएको हिंसा, लुटपाट र चोरीका कारण नागरिक त्रसित रहेकाले सुरक्षा निकायसहित सबै मिलेर काम गर्नुपर्नेमा जोड दिनुभयो ।</p>\n<p style=\"text-align: justify;\">मुख्यमन्त्री कँडेलले भन्नुभयो, “आन्दोलनको नाममा भएको हिंसा र तोडफोडले मुलुकले अकल्पनीय क्षति बेहोर्नुपरेको छ । नागरिक अझै पनि भयवित अवस्थामा छन् । त्यसैले जनजीवन सामान्य हुने गरी सुरक्षा निकायले काम गर्नुस् । आन्दोलनको नाममा हिंसा भड्काउनेको अनुसन्धान र कारबाहीका काम हुन्छन् नै, तर नागरिकलाई सुरक्षाको प्रत्याभूतिका लागि सबै लागौँ ।”</p>\n<p style=\"text-align: justify;\">उहाँले तालुकदार निकाय सङ्घीय सरकार भए पनि प्रदेशको शान्ति, सुव्यवस्था कायम गर्न र शान्ति सुरक्षाको अवस्था थप बिग्रन नदिन सुरक्षा प्रमुखहरूलाई आग्रह गर्नुभयो । यसम आवश्यक सहयोग तथा सहजीकरण गर्न प्रदेश सरकार तयार रहेको मुख्यमन्त्री कँडेलको भनाइ थियो ।</p>\n<p style=\"text-align: justify;\">आन्दोलनका नाममा भएका आगजनी र लुटपाटमा पूर्वाग्रह नराखेर अनुसन्धान तथा कानुनबमोजिम कारबाही गर्न माथिको आदेश नपर्खन र पूर्वाग्रह नराखेर अनुसन्धान गरी दोषीलाई कारबाहीको दायरामा ल्याउन उहाँले निर्देशन दिनुभयो ।</p>\n<p style=\"text-align: justify;\">छलफलमा प्रदेशका प्रमुख सचिव वीरेन्द्रकुमार यादव, सुर्खेतका प्रमुख जिल्ला अधिकारी जगदिश्वर उपाध्यायसहित प्रदेशस्थित चारवटै सुरक्षा निकायका प्रमुखको उपस्थिति रहेको थियो ।</p>",
  "content_text": "कर्णाली प्रदेशका मुख्यमन्त्री यामलाल कँडेलले ‘जेनजी’ आन्दोलनपछि उत्पन्न अवस्थाबारे प्रदेशस्थित सुरक्षा निकायका प्रमुखहरूसँग छलफल गर्नुभएको छ । मुख्यमन्त्री तथा परिषद्को कार्यालय, सुर्खेतमा मंगलबार भएको छलफलमा उहाँले आन्दोलनका नाममा भएको हिंसा एवं तोडफोडपछिको अवस्था र त्यसले पार्ने दूरगामी प्रभावबारे चारवटै सुरक्षा निकायका प्रमुखसँग छलफल गर्नुभएको हो । आन्दोलनमा भएको हिंसा, लुटपाट र चोरीका कारण नागरिक त्रसित रहेकाले सुरक्षा निकायसहित सबै मिलेर काम गर्नुपर्नेमा जोड दिनुभयो । मुख्यमन्त्री कँडेलले भन्नुभयो, “आन्दोलनको नाममा भएको हिंसा र तोडफोडले मुलुकले अकल्पनीय क्षति बेहोर्नुपरेको छ । नागरिक अझै पनि भयवित अवस्थामा छन् । त्यसैले जनजीवन सामान्य हुने गरी सुरक्षा निकायले काम गर्नुस् । आन्दोलनको नाममा हिंसा भड्काउनेको अनुसन्धान र कारबाहीका काम हुन्छन् नै, तर नागरिकलाई सुरक्षाको प्रत्याभूतिका लागि सबै लागौँ ।” उहाँले तालुकदार निकाय सङ्घीय सरकार भए पनि प्रदेशको शान्ति, सुव्यवस्था कायम गर्न र शान्ति सुरक्षाको अवस्था थप बिग्रन नदिन सुरक्षा प्रमुखहरूलाई आग्रह गर्नुभयो । यसम आवश्यक सहयोग तथा सहजीकरण गर्न प्रदेश सरकार तयार रहेको मुख्यमन्त्री कँडेलको भनाइ थियो । आन्दोलनका नाममा भएका आगजनी र लुटपाटमा पूर्वाग्रह नराखेर अनुसन्धान तथा कानुनबमोजिम कारबाही गर्न माथिको आदेश नपर्खन र पूर्वाग्रह नराखेर अनुसन्धान गरी दोषीलाई कारबाहीको दायरामा ल्याउन उहाँले निर्देशन दिनुभयो । छलफलमा प्रदेशका प्रमुख सचिव वीरेन्द्रकुमार यादव, सुर्खेतका प्रमुख जिल्ला अधिकारी जगदिश्वर उपाध्यायसहित प्रदेशस्थित चारवटै सुरक्षा निकायका प्रमुखको उपस्थिति रहेको थियो ।",
  "fetched_at": "2025-09-17T03:30:55.541265Z",
  "id": "dcacc3cd919614f472e5be4c36bd8f10d1c06906f150be089049673d4d4d2efe",
  "images": [],
  "lang": "ne",
  "published_at": "2025-09-17T03:27:12Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "कर्णाली प्रदेशका मुख्यमन्त्री यामलाल कँडेलले ‘जेनजी’ आन्दोलनपछि उत्पन्न अवस्थाबारे प्रदेशस्थित सुरक्षा निकायका प्रमुखहरूसँग छलफल गर्नुभएको छ । मुख्यमन्त्री तथा परिषद्को कार्यालय, सुर्खेतमा मंगलबार भएको छलफलमा उहाँले आन्दोलनका नाममा भएको हिंसा एवं तोडफोडपछिको अवस्था र त्यसले पार्ने दूरगामी प्रभावबारे चारवटै सुरक्षा निकायका प्रमुखसँग छलफल गर्नुभएको हो । आन्दोलनमा भएको हिंसा, लुटपाट र चोरीका कारण नागरिक त्रसित &#8230;",
  "tags": null,
  "title": "मुख्यमन्त्री कँडेल र सुरक्षा निकायका प्रमुखबीच छलफल",
  "url": "https://www.nepaljapan.com/09/17/681234/",
  "version": 1
}