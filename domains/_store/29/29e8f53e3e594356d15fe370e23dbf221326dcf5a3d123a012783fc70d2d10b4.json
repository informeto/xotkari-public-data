{
  "byline": "नेपाल न्युज",
  "canonical_hash": "7e4ec29ab0af45cdef41796edc7ade61cc4a66ec19daf5cc3741cd9a19fb6962",
  "content_html": "<p><strong>काठमाडौँ।</strong> आज पनि देशका विभिन्न सात ठाउँमा सडक अवरुद्ध भएका छन्। नेपाल प्रहरीका अनुसार अहिले जाजरकोट–डोल्पा खण्ड पूर्ण रूपमा अवरुद्ध भएको छ।</p>\n\n\n\n<p>आज बिहान जाजरकोटको नलगाड नगरपालिका–११ भिरकुनास्थित जाजरकोट–डोल्पा खण्डमा माथिबाट ढुङ्गा, माटोसहितको सुक्खा पहिरो खसेपछि सडक पूर्ण रूपमा अवरुद्ध भएको प्रहरीले जनाएको छ।</p>\n\n\n\n<p>त्यस्तै, म्याग्दी बेनी–दरवाङ खण्ड पनि पूर्ण रूपमा अवरुद्ध भएको प्रहरीका केन्द्रीय प्रवक्ता एवं प्रहरी नायब महानिरीक्षक विनोद घिमिरेले जानकारी दिए। उनका अनुसार आज बिहान ५ः२५ बजे म्याग्दीको बेनी नगरपालिका– ४ घुमाउने भिरस्थित बेनी–दरवाङ खण्डमा माथिबाट लेदो, माटोसहितको पहिरो खसेर सडक पूर्ण रूपमा अवरुद्ध भएको हो।</p>\n\n\n\n<p>चितवनको मुग्लिङ–नारायणगढ खण्डको तुइनखोलामा माथिबाट सुक्खा पहिरो खसेर दुई दिनदेखि बाटो पूर्ण रूपमा अवरुद्ध भएको छ। यही ३ असोजको साँझ ६ः२५ बजे चितवनको इच्छाकामना गाउँपालिका– ५ तुइनखोलामा पहिरो खसेको थियो। उक्त स्थानमा पटकपटक पहिरो खसिरहेकाले पन्छाउन पनि समस्या भइरहेको प्रहरी नायब महानिरीक्षक घिमिरेले जानकारी दिए।</p>\n\n\n\n<p>‘उक्त खण्डमा पटकपटक पहिरो जाने समस्या छ। शुक्रदेखि निरन्तर खसेको पहिरो पन्छाउने क्रम जारी रहेकाले आज दिउँसोसम्ममा सडक सञ्चालनमा ल्याउने प्रयासमा छौँ। माथिबाट पहिरो खस्न पनि रोकिएको छैन’, उनले भने।</p>\n\n\n\n<p>बाढीका कारण रसुवास्थित नेपाल र चीन नाका जोड्ने मितेरी पुलमा क्षति भएकाले सवारी आवागमनमा समस्या भएको प्रहरीले जनाएको छ। उक्त क्षेत्रमा बाढी आइरहेकाले गोसाइँकुण्ड गाउँपालिका– २ स्थित नेपाल र चीन नाका जोड्ने पुलमा क्षति भई सवारीसाधन आवतजावत बन्द भएको प्रहरी नायब महानिरीक्षक घिमिरेले जानकारी दिए।</p>",
  "content_text": "काठमाडौँ। आज पनि देशका विभिन्न सात ठाउँमा सडक अवरुद्ध भएका छन्। नेपाल प्रहरीका अनुसार अहिले जाजरकोट–डोल्पा खण्ड पूर्ण रूपमा अवरुद्ध भएको छ। आज बिहान जाजरकोटको नलगाड नगरपालिका–११ भिरकुनास्थित जाजरकोट–डोल्पा खण्डमा माथिबाट ढुङ्गा, माटोसहितको सुक्खा पहिरो खसेपछि सडक पूर्ण रूपमा अवरुद्ध भएको प्रहरीले जनाएको छ। त्यस्तै, म्याग्दी बेनी–दरवाङ खण्ड पनि पूर्ण रूपमा अवरुद्ध भएको प्रहरीका केन्द्रीय प्रवक्ता एवं प्रहरी नायब महानिरीक्षक विनोद घिमिरेले जानकारी दिए। उनका अनुसार आज बिहान ५ः२५ बजे म्याग्दीको बेनी नगरपालिका– ४ घुमाउने भिरस्थित बेनी–दरवाङ खण्डमा माथिबाट लेदो, माटोसहितको पहिरो खसेर सडक पूर्ण रूपमा अवरुद्ध भएको हो। चितवनको मुग्लिङ–नारायणगढ खण्डको तुइनखोलामा माथिबाट सुक्खा पहिरो खसेर दुई दिनदेखि बाटो पूर्ण रूपमा अवरुद्ध भएको छ। यही ३ असोजको साँझ ६ः२५ बजे चितवनको इच्छाकामना गाउँपालिका– ५ तुइनखोलामा पहिरो खसेको थियो। उक्त स्थानमा पटकपटक पहिरो खसिरहेकाले पन्छाउन पनि समस्या भइरहेको प्रहरी नायब महानिरीक्षक घिमिरेले जानकारी दिए। ‘उक्त खण्डमा पटकपटक पहिरो जाने समस्या छ। शुक्रदेखि निरन्तर खसेको पहिरो पन्छाउने क्रम जारी रहेकाले आज दिउँसोसम्ममा सडक सञ्चालनमा ल्याउने प्रयासमा छौँ। माथिबाट पहिरो खस्न पनि रोकिएको छैन’, उनले भने। बाढीका कारण रसुवास्थित नेपाल र चीन नाका जोड्ने मितेरी पुलमा क्षति भएकाले सवारी आवागमनमा समस्या भएको प्रहरीले जनाएको छ। उक्त क्षेत्रमा बाढी आइरहेकाले गोसाइँकुण्ड गाउँपालिका– २ स्थित नेपाल र चीन नाका जोड्ने पुलमा क्षति भई सवारीसाधन आवतजावत बन्द भएको प्रहरी नायब महानिरीक्षक घिमिरेले जानकारी दिए।",
  "fetched_at": "2025-09-21T06:53:44.792083Z",
  "id": "29e8f53e3e594356d15fe370e23dbf221326dcf5a3d123a012783fc70d2d10b4",
  "images": [],
  "lang": "en",
  "published_at": "2025-09-21T06:35:23Z",
  "source": {
    "domain": "nepalnews.com",
    "id": "nepalnews",
    "name": "Nepalnews"
  },
  "summary": "काठमाडौँ। आज पनि देशका विभिन्न सात ठाउँमा सडक अवरुद्ध भएका छन्। नेपाल प्रहरीका अनुसार अहिले जाजरकोट–डोल्पा खण्ड पूर्ण रूपमा अवरुद्ध भएको छ। आज बिहान जाजरकोटको नलगाड नगरपालिका–११ भिरकुनास्थित जाजरकोट–डोल्पा खण्डमा माथिबाट ढुङ्गा, माटोसहितको सुक्खा पहिरो खसेपछि सडक पूर्ण रूपमा अवरुद्ध भएको प्रहरीले जनाएको छ। त्यस्तै, म्याग्दी बेनी–दरवाङ खण्ड पनि पूर्ण रूपमा अवरुद्ध भएको प्रहरीका केन्द्रीय [&#8230;]",
  "tags": null,
  "title": "देशका विभिन्न ठाउँमा सडक अवरुद्ध",
  "url": "https://nepalnews.com/2025/09/21/roads-blocked-in-various-parts-of-the-country/",
  "version": 1
}