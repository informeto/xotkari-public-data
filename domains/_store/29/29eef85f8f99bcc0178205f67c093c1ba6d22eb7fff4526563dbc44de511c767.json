{
  "byline": "विनोट भट्टराई",
  "canonical_hash": "554e139421b6af6fdaa373e9290a696e68f8402619987031638b89af78a91270",
  "content_html": "<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">सन्तनेता कृष्णप्रसाद भट्टराई (किसुनजी)को ललितपुर, ठैव बाडेगाउँस्थित आश्रमको अवलोकनका लागि नेपाली काँग्रेसका केन्द्रीय सदस्य मदनबहादुर अमात्यजीको पहलमा भाई प्रमोद भट्टराईसहित आज दिउँसो (३० भाद्र २०८२) त्यहाँ पुग्दा आश्रमको दृष्य अत्यन्त हृदयविदारक देखियो । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">अतिवादीहरूको जत्थाले भाद्र २४ गते अपरान्ह एक बजेतिर आश्रममा समेत पुगेर बितन्डा मच्चाएछन् । सन्तनेताले आफ्ना सम्पत्तिका नाममा देशका भावी पिढीका लागि छाडेर जानुभएका र जतनकासाथ राखिएका, दुई–दुई पल्ट देशको प्रधानमन्त्री भएर सरकारी निवासमा जाँदा र फिर्ता आउँदा पनि संगै लगेर ल्याउनुभएका वहाँका बाकस (ट्यांका), छाता र सुराहीका साथ साथै वहाँका सम्पूर्ण नोटबुक र डायरीहरू, अप्राप्य पुस्तक र अभिलेखहरू, संकलित फोटोहरूका साथै उहाँले प्रत्येक दिन विहान वाचन गर्ने श्रीमद्भागवत गीताको पुस्तक र अन्य धार्मिक पुस्तकहरू, जतनकासाथ राखिएका उहाँका व्यक्तिगत उपयोगका सम्पूर्ण बस्तुहरूलाई आगो लगाएर ध्वस्त बनाएछन्, साधु सन्त विशिष्ठ पाहुनाहरूका लागि बनाइएका अतिथि कोठाहरू, ध्यान तथा प्रार्थना कक्षहरूलाईसमेत आगो लगाएर सम्पूर्णतः ध्वस्त गराएछन् ।</span></span></p>\n<p><img alt=\"\" class=\"alignnone size-full wp-image-1093959\" height=\"675\" src=\"https://assets.deshsanchar.com/wp-content/uploads/2025/09/16065503/kisunji-6.jpg\" width=\"1200\" /></p>\n<p>&nbsp;</p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">आँगनमा स्थापना गरिएको किसुनजीको पूर्णकदको सालिकलाई धूलो बनाएछन् । पञ्चायतकालको प्रतिबन्धित कालदेखि नै किसुनजीले पार्टीको कामका लागि चढ्नु हुने ऐतिहासिक जीपलाई आगो लगाएर ध्वस्त बनाएछन्, सरकारले आश्रमका लागि दिएको गाडीलाई पनि आगो लगाएछन् – सम्पूर्ण आश्रमलाई एउटा खण्डहरको रुपमा परिणत गरेछन् । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">किसुनजीको लागि सरकारले नै निर्माण गरिदिएको र सरकार कै स्वामित्वमा रहिरहेको आश्रमको दृष्यले जोकोहीलाई पनि द्रविभूत बनाउँछ । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">‘इतिहासका लागि सत्य सुरक्षित राख्नुपर्छ, पस्कनु पर्दछ’, प्रशिद्ध पत्रकार सन्जय बारुले आफ्नो बहुचर्चित पुस्तक ‘दि एक्सिडेन्टल प्राइममिनिस्टर’मा उल्लेख गरेका छन् ।</span></span></p>\n<p><img alt=\"\" class=\"alignnone size-full wp-image-1093961\" height=\"1200\" src=\"https://assets.deshsanchar.com/wp-content/uploads/2025/09/16065535/kisunji-3.jpg\" width=\"1600\" /></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">यसैगरी ‘कुनै राष्ट्रलाई बिगार्नु छ भने सबैभन्दा पहिले यसको ऐतिहासिक भाष्यलाई बिगार्नु पर्दछ’ भन्ने चिनिया भनाइ छ । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">धन्य, किसुनजी सम्बन्धी अध्ययनका लागि विवरण संकलन गर्ने सिलसिलामा मैले झन्डै एक वर्ष पहिले आश्रममा किसुनजीका केही नोटबुक, डायरी तथा अभिलेख अध्ययन गर्ने मौका पाएको थिएँ, केही तस्वीरहरू खिचेको थिएँ । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">देशमा लोकतन्त्रको स्थापनाका लागि झन्डै १५ वर्ष जेलजीवन बिताएका, भ्रष्टाचारमुक्त सुशासनका लागि राजनीतिमा इमान्दारी, नैतिकता, र अत्यन्त सरल जीवन सैलीको प्रतिमूर्तिका रुपमा स्थापित, राजनीतिलाई आध्यात्मिक तहसम्म पुर्याई राजनीति र अध्यात्म बीचको सन्तुलनको बेजोड “मोडेल”का लागि आदर्शका रुपमा स्थापित किसुनजी प्रति किन यत्रो आक्रोश पोखियो, रहस्यको विषय भएको छ । </span></span></p>\n<p><span class=\"html-span xdj266r x14z9mp xat24cr x1lziwak xexx8yu xyri2b x18d9i69 x1c1uobl x1hl2dhg x16tdsg8 x1vvkbs x4k7w5x x1h91t0o x1h9r5lt x1jfb8zj xv2umb2 x1beo9mf xaigb6o x12ejxvf x3igimt xarpa2k xedcshv x1lytzrv x1t2pt76 x7ja8zs x1qrby5j\"><span class=\"xdmh292 x15dsfln x140p0ai x1gufx9m x1s928wv xhkezso x1gmr53x x1cpjm7i x1fgarty x1943h6x x193iq5w xeuugli x13faqbe x1vvkbs x1lliihq xzsf02u xlh3980 xvmahel x1x9mg3 xo1l8bm\" dir=\"auto\">अवलोकनको क्रममा खण्डहरको रुपमा परिणत भएको आश्रमका केही तस्वीरहरू फेसबुक मित्रहरुका लागि प्रस्तुत गरेको छु ।</span></span></p>",
  "content_text": "सन्तनेता कृष्णप्रसाद भट्टराई (किसुनजी)को ललितपुर, ठैव बाडेगाउँस्थित आश्रमको अवलोकनका लागि नेपाली काँग्रेसका केन्द्रीय सदस्य मदनबहादुर अमात्यजीको पहलमा भाई प्रमोद भट्टराईसहित आज दिउँसो (३० भाद्र २०८२) त्यहाँ पुग्दा आश्रमको दृष्य अत्यन्त हृदयविदारक देखियो । अतिवादीहरूको जत्थाले भाद्र २४ गते अपरान्ह एक बजेतिर आश्रममा समेत पुगेर बितन्डा मच्चाएछन् । सन्तनेताले आफ्ना सम्पत्तिका नाममा देशका भावी पिढीका लागि छाडेर जानुभएका र जतनकासाथ राखिएका, दुई–दुई पल्ट देशको प्रधानमन्त्री भएर सरकारी निवासमा जाँदा र फिर्ता आउँदा पनि संगै लगेर ल्याउनुभएका वहाँका बाकस (ट्यांका), छाता र सुराहीका साथ साथै वहाँका सम्पूर्ण नोटबुक र डायरीहरू, अप्राप्य पुस्तक र अभिलेखहरू, संकलित फोटोहरूका साथै उहाँले प्रत्येक दिन विहान वाचन गर्ने श्रीमद्भागवत गीताको पुस्तक र अन्य धार्मिक पुस्तकहरू, जतनकासाथ राखिएका उहाँका व्यक्तिगत उपयोगका सम्पूर्ण बस्तुहरूलाई आगो लगाएर ध्वस्त बनाएछन्, साधु सन्त विशिष्ठ पाहुनाहरूका लागि बनाइएका अतिथि कोठाहरू, ध्यान तथा प्रार्थना कक्षहरूलाईसमेत आगो लगाएर सम्पूर्णतः ध्वस्त गराएछन् । आँगनमा स्थापना गरिएको किसुनजीको पूर्णकदको सालिकलाई धूलो बनाएछन् । पञ्चायतकालको प्रतिबन्धित कालदेखि नै किसुनजीले पार्टीको कामका लागि चढ्नु हुने ऐतिहासिक जीपलाई आगो लगाएर ध्वस्त बनाएछन्, सरकारले आश्रमका लागि दिएको गाडीलाई पनि आगो लगाएछन् – सम्पूर्ण आश्रमलाई एउटा खण्डहरको रुपमा परिणत गरेछन् । किसुनजीको लागि सरकारले नै निर्माण गरिदिएको र सरकार कै स्वामित्वमा रहिरहेको आश्रमको दृष्यले जोकोहीलाई पनि द्रविभूत बनाउँछ । ‘इतिहासका लागि सत्य सुरक्षित राख्नुपर्छ, पस्कनु पर्दछ’, प्रशिद्ध पत्रकार सन्जय बारुले आफ्नो बहुचर्चित पुस्तक ‘दि एक्सिडेन्टल प्राइममिनिस्टर’मा उल्लेख गरेका छन् । यसैगरी ‘कुनै राष्ट्रलाई बिगार्नु छ भने सबैभन्दा पहिले यसको ऐतिहासिक भाष्यलाई बिगार्नु पर्दछ’ भन्ने चिनिया भनाइ छ । धन्य, किसुनजी सम्बन्धी अध्ययनका लागि विवरण संकलन गर्ने सिलसिलामा मैले झन्डै एक वर्ष पहिले आश्रममा किसुनजीका केही नोटबुक, डायरी तथा अभिलेख अध्ययन गर्ने मौका पाएको थिएँ, केही तस्वीरहरू खिचेको थिएँ । देशमा लोकतन्त्रको स्थापनाका लागि झन्डै १५ वर्ष जेलजीवन बिताएका, भ्रष्टाचारमुक्त सुशासनका लागि राजनीतिमा इमान्दारी, नैतिकता, र अत्यन्त सरल जीवन सैलीको प्रतिमूर्तिका रुपमा स्थापित, राजनीतिलाई आध्यात्मिक तहसम्म पुर्याई राजनीति र अध्यात्म बीचको सन्तुलनको बेजोड “मोडेल”का लागि आदर्शका रुपमा स्थापित किसुनजी प्रति किन यत्रो आक्रोश पोखियो, रहस्यको विषय भएको छ । अवलोकनको क्रममा खण्डहरको रुपमा परिणत भएको आश्रमका केही तस्वीरहरू फेसबुक मित्रहरुका लागि प्रस्तुत गरेको छु ।",
  "fetched_at": "2025-09-16T01:42:52.571568Z",
  "id": "29eef85f8f99bcc0178205f67c093c1ba6d22eb7fff4526563dbc44de511c767",
  "images": [
    "https://assets.deshsanchar.com/wp-content/uploads/2025/09/16065503/kisunji-6.jpg",
    "https://assets.deshsanchar.com/wp-content/uploads/2025/09/16065535/kisunji-3.jpg"
  ],
  "lang": "ne",
  "published_at": "2025-09-16T01:20:15Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "सन्तनेता कृष्णप्रसाद भट्टराई (किसुनजी)को ललितपुर, ठैव बाडेगाउँस्थित आश्रमको अवलोकनका लागि...",
  "tags": null,
  "title": "किसुनजीका छाता, सुराही र ट्यांका कस्ले जलायो ?",
  "url": "https://deshsanchar.com/2025/09/16/1093958/",
  "version": 1
}