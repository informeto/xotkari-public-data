{
  "byline": "Bhupendra GC",
  "canonical_hash": "1cb7f5acb6304726ceee78fc096fce95b060d2b2c2f445586679f63d10b7be3f",
  "content_html": "<p>एजेन्सी &#8211; भारतले एसीसी टी-२० एसिया कपमा पाकिस्तानलाई ७ विकेटले हराउँदै लगातार दोस्रो जितका साथ सुपर ४ नजिक पुगेकोछ । जित्नलाई १ सय २८ रनको लक्ष्य पछ्याएको भारतले १५.५ ओभरमा ३ विकेट गुमाउँदै पूरा गर्यो ।</p>\n\n\n\n<p>भारतका कप्तान सूर्यकुमार यादव ३७ बलमा ५ चौका र १ छक्कासहित ४७ तथा शिबम दुबे १० रनमा अविजित रहे । भारतका ओपनर अभिषेक शर्मा १३ बलमा ४ चौका र २ छक्कासहित ३१, शुभमन गिल १० र तिलक बर्मा ३१ रनमा आउट भए । </p>\n\n\n\n<p>तिलकलले ३१ बलमा २ चौका र १ छक्का हाने । पार्टटाइम स्पिनर सैम अयुबले गिललाई स्टम्पिङ, अभिषेक शर्मालाई क्याच आउट र तिलक बर्मालाई बोल्ड आउट गरेका थिए । पाकिस्तानका सैम अयुबले ४ ओभरमा ३५ रन खर्चेर ३ विकेट लिए ।</p>\n\n\n\n<p>त्यसअघि दुबई क्रिकेट रंगशालामा टस जितेर पहिला ब्याटिङ रोजेको पाकिस्तानले निर्धारित २० ओभरमा ९ विकेट गुमाउँदै १ सय २७ रन बनाएको थियो । पाकिस्तानका ओपनर सहिबजादा फहरानले ४४ बलमा १ चौका र ३ छक्कासहित सर्वाधिक ४० रन बनाए । शाहिन शाह अफ्रिदीले तल्लोक्रममा १६ बलमा ४ छक्कासहित अविजित ३३ रन बनाउँदै पाकिस्तानको साख जोगाए । फखर जमानले १५ बलमा ३ चौकासहित १७ रन बनाउँदा अन्यको प्रदर्शन सम्झन लायक थिएन ।</p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/india-vs-pakistan-asia-cup-2025.jpg\"><img alt=\"\" class=\"wp-image-165681\" height=\"488\" src=\"https://www.hamrokhelkud.com/wp-content/uploads/2025/09/india-vs-pakistan-asia-cup-2025-1024x488.jpg\" width=\"1024\" /></a></figure>\n\n\n\n<p>ओपनर सैम अयुब डक, मोहम्मद नवाज डक, फहिम अशरफ ११, सुफ्यान मकीम १०, मोहम्मद हरिस र सलमान अली अघा ३(३ रनमा आउट भए । भारतको जितमा स्पिनर कुलदीप यादवले ४ ओभरमा १८ रन खर्चेर ३ विकेट लिए । स्पिनर अक्षर पटेल र जस्प्रित बुमराहले २(२ विकेट लिए । हार्दिक पाण्ड्या र बरुण चक्रवर्तीले १-१ विकेट लिए ।</p>\n\n\n\n<p>भारत समूह ए मा ४ अंकका साथ शीर्ष स्थानमा छ । पहिलो खेलमा युएईलाई ९ विकेटले हराएको भारतले आफ्नो समूह चरणको अन्तिम खेल शुक्रबार ओमानसँग खेल्नेछ । पाकिस्तान २ खेलमा १ मा जित र १ मा हारसहित दोस्रो स्थानमा छ । पहिलो खेलमा ओमानलाई ९३ रनले हराएको पाकिस्तानले अन्तिम खेल बुधबार युएईसँग खेल्नेछ । पाकिस्तानलाई सुपर फोरमा पुग्न उक्त खेल पाकिस्तानले जित्नै पर्ने हुन्छ ।</p>\n\n\n\n<p>समूह बी मा सुरुवाती जितका साथ नेटरनरेटका कारण अफगानिस्तान शीर्ष र श्रीलंका दोस्रो स्थानमा छन् । २ खेलमा १ मा जित र १ मा हारसहित बंगलादेश तेस्रो र जितविहीन हङकङ पुछारमा छन् । हरेक समूहका शीर्ष दुई टोलीले सुपर फोर खेल्नेछन् ।</p>\n\n\n\n<p>गतवर्ष एसीसी प्रिमियर कपमा चौथो स्थानमा रहेपछि नेपालले भने यस एसिया कप खेल्न पाएन । प्रिमियर कपको विजेता युएई, उपविजेता ओमान र तेसा्रे बनेको हङकङ एसिया कप खेल्न पाएका हुन् ।</p><p>The post <a href=\"https://www.hamrokhelkud.com/cricket/165689.html\">पाकिस्तानमाथि भारतको सहज जित</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – भारतले एसीसी टी-२० एसिया कपमा पाकिस्तानलाई ७ विकेटले हराउँदै लगातार दोस्रो जितका साथ सुपर ४ नजिक पुगेकोछ । जित्नलाई १ सय २८ रनको लक्ष्य पछ्याएको भारतले १५.५ ओभरमा ३ विकेट गुमाउँदै पूरा गर्यो । भारतका कप्तान सूर्यकुमार यादव ३७ बलमा ५ चौका र १ छक्कासहित ४७ तथा शिबम दुबे १० रनमा अविजित रहे । भारतका ओपनर अभिषेक शर्मा १३ बलमा ४ चौका र २ छक्कासहित ३१, शुभमन गिल १० र तिलक बर्मा ३१ रनमा आउट भए । तिलकलले ३१ बलमा २ चौका र १ छक्का हाने । पार्टटाइम स्पिनर सैम अयुबले गिललाई स्टम्पिङ, अभिषेक शर्मालाई क्याच आउट र तिलक बर्मालाई बोल्ड आउट गरेका थिए । पाकिस्तानका सैम अयुबले ४ ओभरमा ३५ रन खर्चेर ३ विकेट लिए । त्यसअघि दुबई क्रिकेट रंगशालामा टस जितेर पहिला ब्याटिङ रोजेको पाकिस्तानले निर्धारित २० ओभरमा ९ विकेट गुमाउँदै १ सय २७ रन बनाएको थियो । पाकिस्तानका ओपनर सहिबजादा फहरानले ४४ बलमा १ चौका र ३ छक्कासहित सर्वाधिक ४० रन बनाए । शाहिन शाह अफ्रिदीले तल्लोक्रममा १६ बलमा ४ छक्कासहित अविजित ३३ रन बनाउँदै पाकिस्तानको साख जोगाए । फखर जमानले १५ बलमा ३ चौकासहित १७ रन बनाउँदा अन्यको प्रदर्शन सम्झन लायक थिएन । ओपनर सैम अयुब डक, मोहम्मद नवाज डक, फहिम अशरफ ११, सुफ्यान मकीम १०, मोहम्मद हरिस र सलमान अली अघा ३(३ रनमा आउट भए । भारतको जितमा स्पिनर कुलदीप यादवले ४ ओभरमा १८ रन खर्चेर ३ विकेट लिए । स्पिनर अक्षर पटेल र जस्प्रित बुमराहले २(२ विकेट लिए । हार्दिक पाण्ड्या र बरुण चक्रवर्तीले १-१ विकेट लिए । भारत समूह ए मा ४ अंकका साथ शीर्ष स्थानमा छ । पहिलो खेलमा युएईलाई ९ विकेटले हराएको भारतले आफ्नो समूह चरणको अन्तिम खेल शुक्रबार ओमानसँग खेल्नेछ । पाकिस्तान २ खेलमा १ मा जित र १ मा हारसहित दोस्रो स्थानमा छ । पहिलो खेलमा ओमानलाई ९३ रनले हराएको पाकिस्तानले अन्तिम खेल बुधबार युएईसँग खेल्नेछ । पाकिस्तानलाई सुपर फोरमा पुग्न उक्त खेल पाकिस्तानले जित्नै पर्ने हुन्छ । समूह बी मा सुरुवाती जितका साथ नेटरनरेटका कारण अफगानिस्तान शीर्ष र श्रीलंका दोस्रो स्थानमा छन् । २ खेलमा १ मा जित र १ मा हारसहित बंगलादेश तेस्रो र जितविहीन हङकङ पुछारमा छन् । हरेक समूहका शीर्ष दुई टोलीले सुपर फोर खेल्नेछन् । गतवर्ष एसीसी प्रिमियर कपमा चौथो स्थानमा रहेपछि नेपालले भने यस एसिया कप खेल्न पाएन । प्रिमियर कपको विजेता युएई, उपविजेता ओमान र तेसा्रे बनेको हङकङ एसिया कप खेल्न पाएका हुन् । The post पाकिस्तानमाथि भारतको सहज जित first appeared on हाम्रो खेलकुद .",
  "fetched_at": "2025-09-14T18:27:41.644137Z",
  "id": "29118d11d336807ffe17edadbc30b0d13e8af9c92bcc10ffb4e4c7cce8174e44",
  "images": [
    "https://www.hamrokhelkud.com/wp-content/uploads/2025/09/india-vs-pakistan-asia-cup-2025-1024x488.jpg"
  ],
  "lang": "ne",
  "published_at": "2025-09-14T17:48:57Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी &#8211; भारतले एसीसी टी-२० एसिया कपमा पाकिस्तानलाई ७ विकेटले हराउँदै लगातार दोस्रो जितका साथ सुपर ४ नजिक पुगेकोछ । जित्नलाई १ सय २८ रनको लक्ष्य पछ्याएको भारतले १५.५ ओभरमा ३ विकेट गुमाउँदै पूरा गर्यो । भारतका कप्तान सूर्यकुमार यादव ३७ बलमा ५ चौका र १ छक्कासहित ४७ तथा शिबम दुबे १० रनमा अविजित रहे [&#8230;]</p>\n<p>The post <a href=\"https://www.hamrokhelkud.com/cricket/165689.html\">पाकिस्तानमाथि भारतको सहज जित</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "पाकिस्तानमाथि भारतको सहज जित",
  "url": "https://www.hamrokhelkud.com/cricket/165689.html",
  "version": 1
}