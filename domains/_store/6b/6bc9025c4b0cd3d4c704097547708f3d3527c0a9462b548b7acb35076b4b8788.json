{
  "byline": "राजधानी समाचारदाता",
  "canonical_hash": "14453ccd7569fa97e19c5d4e876aacf2e33462115194589c00197c85c5e322b6",
  "content_html": "<img alt=\"\" class=\"attachment-full size-full wp-post-image\" height=\"375\" src=\"https://rajdhanidaily.com/wp-content/uploads/2025/09/samundra-bhatta-gunucholi.jpg\" style=\"float: left; margin: 0 15px 15px 0;\" width=\"600\" />\n<p>काठमाडौं । आगामी ९८औं एकेडेमी (ओस्कार) अवार्डका लागि नेपालबाट दुई वटा चलचित्रको आवेदन परेकोमा चयन समितिले बिहीबार अन्तर्राष्ट्रिय कथानक चलचित्र विधामा नेपालबाट चलचित्र ‘अञ्जिला’ चयन गरेको छ । अब यो चलचित्रलाई ओस्कारमा नेपालबाट आधिकारिक रूपमा पठाउने छनौट समितिका अध्यक्ष विमल पौडेलले एक विज्ञप्ति मार्फत जनाएका छन् ।</p>\n\n\n\n<p>बुधवार मात्र ओस्कारका लागि नेपाली चलचित्र चयन समितिले आवेदन परेका दुई चलचित्रको नाम सार्वजनिक गरेको थियो । त्यसको भोलिपल्टै बिहीबार यी दुई चलचित्र मध्य ‘अञ्जिला’ चयन गरेर ओस्कारमा पठाउने निर्णय सहित विज्ञप्ति जारी गरेको हो ।</p>\n\n\n\n<p>यता आवेदन दिएर पनि आफ्नो चलचित्र ‘गुन्यु चोलो’ नेपालबाट ओस्कारका लागि सिफारिसमा नपरेपछि यो चलचित्रकी निर्देशक समुन्द्र भट्टले आपत्ति जनाएकी छिन् । बिहीबार साँझ एक विज्ञप्ति जारी गर्दै उनले छनौट प्रक्रिया प्रति नै आपत्ति जनाएकी छिन् ।</p>\n\n\n\n<p>आफ्नो चलचित्र अझ मौलिक र प्रभावकारी भएकाले यसलाई छनौट गर्न विज्ञप्ति मार्फत उनले जनाएकी छिन् । समुन्द्रले ओस्कारको लागि नेपालको चयन समितिमाथि पनि प्रश्न उठाएकी छिन् । चयन समितिले आवेदन परेका चलचित्रलाई चलचित्र घरमा हेर्नुको सट्टा ल्यापटपमा हेरेर निर्णय गरिनु गलत भएको उनको आरोप छ ।</p>\n\n\n\n<p>यति मात्र हैन, चलचित्र ‘अञ्जिला’का मिडिया संयोजक जीवन पराजुली यो समितिमा भएकोमा उनको परिणाम न्यायोचित होला भनेर प्रश्न उठाएकी छिन् । यस्तै समितिका सदस्य कपिल पराजुलीलाई लक्षित गर्दै कलरिष्टले रंग सम्बन्धी काम गर्ने हुँदा ध्वनि डिजाइन वा अन्य प्राविधिक पक्षमा निर्णय गर्ने अधिकार कत्तिको तर्क संगत छ भनेर कपिलमाथि पनि प्रश्न उठाएकी छिन् ।</p>\n\n\n\n<div class=\"wp-block-image\"><figure class=\"alignleft size-full\"><img alt=\"\" class=\"wp-image-122139\" height=\"408\" src=\"https://rajdhanidaily.com/wp-content/uploads/2025/09/anjila-1.jpg\" width=\"438\" /></figure></div>\n\n\n\n<p>यस्तै यो समितिका एक जना सदस्य चिरञ्जीवी गुरागाईँ अमेरिकामा भएकाले उनले अमेरिका बसेर चलचित्र नै नहेरी कसरी निष्पक्ष मूल्यांकन गर्न सके होलान् भनेर पनि समुन्द्रले अर्को प्रश्न उठाएकी छिन् ।</p>\n\n\n\n<p>उनले आफ्नो चलचित्रले न्याय पाउनु पर्ने भन्दै चलचित्र सम्बन्धी विभिन्न संघ संस्थालाई न्यायको लागि सकारात्मक पहल गरिदिनको लागि आह्वान समेत गरेकी छिन् । निर्देशक समुन्द्रले छनौट समितिको त्रुटि &#8217;bout सोझै इमेल मार्फत ओस्कार फिल्म अवार्डको आयोजक टिमलाई जानकारी गराउने कुरा पनि विज्ञप्ति मार्फत स्पष्ट पारेकी छिन् ।</p>\n\n\n\n<p>यसैबिच समुन्द्रले बिहीबार दिउँसो सामाजिक सञ्जालमा एक ‘स्टाटस’ लेख्दै ओस्कारका लागि नेपाल छनौट समितलाई आर्थिक लाभको प्रलोभन पनि देखाएकी छिन् । उनले आफ्नो मेहनत पैसाको खेलले ओझेल पारिदिएको देख्दा अत्यन्त पीडा हुन्छ भनेकी छिन् । सो स्ट्याटसमा समुन्द्रले लेखेकी छिन्,‘सायद मलाई चिनेको जस्तो छैन ओस्कार कमिटीले । मसँग मागेको भए १–१ लाख हैन, म त हरेकलाई १०–१० लाखै दिन्थेँ नि, हाहाका कति हाँस्नु ।’</p>\n\n\n\n<p>उनको यो स्टाटसले छनौट समितिले अर्को चलचित्रको निर्माण पक्षसँग १–१ लाख रुपैयाँ लिएको संकेत गरेपछि छनौट समितिले आपत्ति जनाएको छ । चलचित्र ‘गुन्यु चोलो’को निर्देशकले यस्तो आरोप लगाएपछि ओस्कारको लागि नेपाल छनौट समितिले सिफारिसका लागि आएका चलचित्रलाई ६ जना सदस्य मध्य पाँच जनाले मात्र हेरेको जनाएको छ । सदस्य चिरञ्जीवी गुरागाईँ अमेरिकामा भएकाले उनले चलचित्र नहेरेको र निर्णय पनि नदिएको समेत समितिले प्रकाश पारेको छ ।</p>\n\n\n\n<p>समितिका अध्यक्ष विमल पौडेलले पैसाको आरोपमा त्यसलाई प्रमाणित गर्न चुनौती दिएका छन् । कुनै एक जनाको निर्णय नभएर पाँच जनाको समितिले यो निर्णय गरेको पनि जनाएका छन् ।</p>\n\n\n\n<p>समितिका सदस्य जीवन पराजुलीले आफू धेरै वटा चलचित्रको मिडिया संयोजक भएको र संयोजक हुँदैमा यो समितिमा बस्न नपाउने भन्ने कुरा तर्क संगत नभएको प्रतिक्रिया दिएका छन् ।</p>\n<p>The post <a href=\"https://rajdhanidaily.com/id/122138/\" rel=\"nofollow\">ओस्कारका लागि अञ्जिला चयन गर्दा समुन्द्रको आपत्ती</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । आगामी ९८औं एकेडेमी (ओस्कार) अवार्डका लागि नेपालबाट दुई वटा चलचित्रको आवेदन परेकोमा चयन समितिले बिहीबार अन्तर्राष्ट्रिय कथानक चलचित्र विधामा नेपालबाट चलचित्र ‘अञ्जिला’ चयन गरेको छ । अब यो चलचित्रलाई ओस्कारमा नेपालबाट आधिकारिक रूपमा पठाउने छनौट समितिका अध्यक्ष विमल पौडेलले एक विज्ञप्ति मार्फत जनाएका छन् । बुधवार मात्र ओस्कारका लागि नेपाली चलचित्र चयन समितिले आवेदन परेका दुई चलचित्रको नाम सार्वजनिक गरेको थियो । त्यसको भोलिपल्टै बिहीबार यी दुई चलचित्र मध्य ‘अञ्जिला’ चयन गरेर ओस्कारमा पठाउने निर्णय सहित विज्ञप्ति जारी गरेको हो । यता आवेदन दिएर पनि आफ्नो चलचित्र ‘गुन्यु चोलो’ नेपालबाट ओस्कारका लागि सिफारिसमा नपरेपछि यो चलचित्रकी निर्देशक समुन्द्र भट्टले आपत्ति जनाएकी छिन् । बिहीबार साँझ एक विज्ञप्ति जारी गर्दै उनले छनौट प्रक्रिया प्रति नै आपत्ति जनाएकी छिन् । आफ्नो चलचित्र अझ मौलिक र प्रभावकारी भएकाले यसलाई छनौट गर्न विज्ञप्ति मार्फत उनले जनाएकी छिन् । समुन्द्रले ओस्कारको लागि नेपालको चयन समितिमाथि पनि प्रश्न उठाएकी छिन् । चयन समितिले आवेदन परेका चलचित्रलाई चलचित्र घरमा हेर्नुको सट्टा ल्यापटपमा हेरेर निर्णय गरिनु गलत भएको उनको आरोप छ । यति मात्र हैन, चलचित्र ‘अञ्जिला’का मिडिया संयोजक जीवन पराजुली यो समितिमा भएकोमा उनको परिणाम न्यायोचित होला भनेर प्रश्न उठाएकी छिन् । यस्तै समितिका सदस्य कपिल पराजुलीलाई लक्षित गर्दै कलरिष्टले रंग सम्बन्धी काम गर्ने हुँदा ध्वनि डिजाइन वा अन्य प्राविधिक पक्षमा निर्णय गर्ने अधिकार कत्तिको तर्क संगत छ भनेर कपिलमाथि पनि प्रश्न उठाएकी छिन् । यस्तै यो समितिका एक जना सदस्य चिरञ्जीवी गुरागाईँ अमेरिकामा भएकाले उनले अमेरिका बसेर चलचित्र नै नहेरी कसरी निष्पक्ष मूल्यांकन गर्न सके होलान् भनेर पनि समुन्द्रले अर्को प्रश्न उठाएकी छिन् । उनले आफ्नो चलचित्रले न्याय पाउनु पर्ने भन्दै चलचित्र सम्बन्धी विभिन्न संघ संस्थालाई न्यायको लागि सकारात्मक पहल गरिदिनको लागि आह्वान समेत गरेकी छिन् । निर्देशक समुन्द्रले छनौट समितिको त्रुटि ’bout सोझै इमेल मार्फत ओस्कार फिल्म अवार्डको आयोजक टिमलाई जानकारी गराउने कुरा पनि विज्ञप्ति मार्फत स्पष्ट पारेकी छिन् । यसैबिच समुन्द्रले बिहीबार दिउँसो सामाजिक सञ्जालमा एक ‘स्टाटस’ लेख्दै ओस्कारका लागि नेपाल छनौट समितलाई आर्थिक लाभको प्रलोभन पनि देखाएकी छिन् । उनले आफ्नो मेहनत पैसाको खेलले ओझेल पारिदिएको देख्दा अत्यन्त पीडा हुन्छ भनेकी छिन् । सो स्ट्याटसमा समुन्द्रले लेखेकी छिन्,‘सायद मलाई चिनेको जस्तो छैन ओस्कार कमिटीले । मसँग मागेको भए १–१ लाख हैन, म त हरेकलाई १०–१० लाखै दिन्थेँ नि, हाहाका कति हाँस्नु ।’ उनको यो स्टाटसले छनौट समितिले अर्को चलचित्रको निर्माण पक्षसँग १–१ लाख रुपैयाँ लिएको संकेत गरेपछि छनौट समितिले आपत्ति जनाएको छ । चलचित्र ‘गुन्यु चोलो’को निर्देशकले यस्तो आरोप लगाएपछि ओस्कारको लागि नेपाल छनौट समितिले सिफारिसका लागि आएका चलचित्रलाई ६ जना सदस्य मध्य पाँच जनाले मात्र हेरेको जनाएको छ । सदस्य चिरञ्जीवी गुरागाईँ अमेरिकामा भएकाले उनले चलचित्र नहेरेको र निर्णय पनि नदिएको समेत समितिले प्रकाश पारेको छ । समितिका अध्यक्ष विमल पौडेलले पैसाको आरोपमा त्यसलाई प्रमाणित गर्न चुनौती दिएका छन् । कुनै एक जनाको निर्णय नभएर पाँच जनाको समितिले यो निर्णय गरेको पनि जनाएका छन् । समितिका सदस्य जीवन पराजुलीले आफू धेरै वटा चलचित्रको मिडिया संयोजक भएको र संयोजक हुँदैमा यो समितिमा बस्न नपाउने भन्ने कुरा तर्क संगत नभएको प्रतिक्रिया दिएका छन् । The post ओस्कारका लागि अञ्जिला चयन गर्दा समुन्द्रको आपत्ती appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-19T07:52:59.030280Z",
  "id": "6bc9025c4b0cd3d4c704097547708f3d3527c0a9462b548b7acb35076b4b8788",
  "images": [
    "https://rajdhanidaily.com/wp-content/uploads/2025/09/samundra-bhatta-gunucholi.jpg",
    "https://rajdhanidaily.com/wp-content/uploads/2025/09/anjila-1.jpg"
  ],
  "lang": "ne",
  "published_at": "2025-09-19T07:50:57Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"375\" src=\"https://rajdhanidaily.com/wp-content/uploads/2025/09/samundra-bhatta-gunucholi.jpg\" style=\"float: left; margin: 0 15px 15px 0;\" width=\"600\" />काठमाडौं । आगामी ९८औं एकेडेमी (ओस्कार) अवार्डका लागि नेपालबाट दुई वटा चलचित्रको आवेदन परेकोमा चयन समितिले बिहीबार अन्तर्राष्ट्रिय कथानक चलचित्र विधामा नेपालबाट चलचित्र ‘अञ्जिला’ चयन गरेको छ । अब यो चलचित्रलाई ओस्कारमा नेपालबाट आधिकारिक रूपमा पठाउने छनौट समितिका अध्यक्ष विमल पौडेलले एक विज्ञप्ति मार्फत जनाएका छन् । बुधवार मात्र ओस्कारका लागि नेपाली चलचित्र चयन समितिले [&#8230;]</p>\n<p>The post <a href=\"https://rajdhanidaily.com/id/122138/\" rel=\"nofollow\">ओस्कारका लागि अञ्जिला चयन गर्दा समुन्द्रको आपत्ती</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "ओस्कारका लागि अञ्जिला चयन गर्दा समुन्द्रको आपत्ती",
  "url": "https://rajdhanidaily.com/id/122138/",
  "version": 1
}