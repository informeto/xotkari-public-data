{
  "byline": "न्युज अफ नेपाल",
  "canonical_hash": "ec910614b2a9ed49e8693b77c7d3abd70f76e50343727cd80ad0104f3829bc8b",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/dipak-rijal-1-6-150x150.png\" style=\"display: block; margin-bottom: 5px; clear: both;\" width=\"150\" />\n<p><strong> –प्रहरीको सन्देश– जनताको सम्पत्ति जनताले नै बचाउनुपर्छ । अपराधी देखे जानकारी दिनुहोस्</strong><br /></p>\n\n\n\n<p><strong>काठमाडौं ।</strong><br /></p>\n\n\n\n<p>भदौ २४ गतेको दिन जेन–जी आन्दोलनका नाममा शान्तिपूर्ण प्रदर्शनलाई आड बनाउँदै राजधानीसहित देशका विभिन्न स्थानमा भएको आगजनी र लुटपाटले ठूलो जनधनको क्षति भएपछि त्यसमा संलग्न रहेका विध्वंशकारी तथा लुटेराहरूको खोजीलाई प्रहरीले तीव्र बनाएको छ ।<br /></p>\n\n\n\n<p>आन्दोलनका क्रममा संलग्न व्यक्तिहरूको फोटो सार्वजनिक गर्दै प्रहरीले उनीहरूबारे सूचना उपलब्ध गराइदिन आम नागरिकसँग आग्रह गरेको छ ।<br /></p>\n\n\n\n<p>भदौ २४ गतेको दिन ‘जेन–जी आन्दोलन’का नाममा सुरु भएको प्रदर्शन शान्तिपूर्ण सीमाभन्दा बाहिर गई राजधानीसहित देशभर अराजकतामा परिणत भएको थियो । सरकारी र निजी सम्पत्तिमा आगजनी, तोडफोड र लुटपाट हुँदा खर्बौं मूल्य बराबरको क्षति भएको छ । </p>\n\n\n\n<p>अहिले ती घटनामा संलग्न लुटपाट गर्ने समूहको खोजीलाई नेपाल प्रहरीले तीव्र पारेको छ ।आन्दोलनमा संलग्न व्यक्तिहरूको तस्बिर सार्वजनिक गर्दै प्रहरीले आम नागरिकसँग सूचना दिन आग्रह गरेको छ । प्रहरीका प्रवक्ता प्रहरी नायब महानिरीक्षक विनोद घिमिरेले संलग्न व्यक्तिहरूको फोटो, भिडियो वा गतिविधिबारे कुनै जानकारी भए तुरुन्तै नजिकैको प्रहरी निकायलाई बुझाउन अनुरोध गर्नुभएको छ ।<br /></p>\n\n\n\n<p>उहाँले भन्नुभयो– ‘यी तस्बिरमा देखिएका व्यक्तिहरू कुन क्षेत्रमा बस्छन्, हाल कहाँ छन् भन्ने जानकारी पाउन सके तत्काल अनुसन्धानमा ठूलो मद्दत पुग्नेछ । भेटेपछि कुटपिट नगरी प्रहरीलाई बुझाइदिनुहोस् ।’ प्रहरीका अनुसार राजधानीलगायत देशका प्रमुख सरकारी कार्यालय भएको स्थानदेखि ग्रामीण भेगमा रहेका सरकारी संरचनादेखि निजी व्यवसायसम्म ठूलो क्षति भएको छ ।<br /></p>\n\n\n\n<p>सरकारी कार्यालयका कागजातदेखि कम्प्युटर, निजी पसलका नगद, गहना, मोबाइल फोन र अन्य सामग्री लुटिएको विवरण विभिन्न प्रहरी युनिटले संकलन गरी केन्द्रमा पठाइरहेका छन् । प्रारम्भिक अनुमानअनुसार उपत्यकाभित्र मात्र अर्बांै रुपियाँ बराबरको सम्पत्ति नष्ट भएको छ । भदौ २४ यताको धरपकड अभियानमा हालसम्म देशभरबाट ५ सयभन्दा बढी व्यक्तिलाई नियन्त्रणमा लिइएको प्रहरीको दाबी छ । उपत्यकामा संलग्नहरू बढी भए पनि कतिपय जिल्ला बाहिर लुकेकाहरूलाई समेत पक्राउ गरिएको छ ।<br /></p>\n\n\n\n<p>डीआईजी घिमिरेका अनुसार संलग्न व्यक्तिहरूको फोटो हरेक प्रहरी कार्यालयमा पठाइसकिएको छ । प्रहरी अहिले अनुहार पहिचान प्रविधि, मोबाइल लोकेसन ट्रयाकिङ, सीसीटीभी फुटेज र भीड व्यवस्थापन क्यामेरामा कैद भएका दृश्यको सहायताले पहिचानमा जुटिरहेको छ ।<br /></p>\n\n\n\n<p>प्रहरीले आन्दोलनमा संलग्न कैयौं युवाले आफैंले सामाजिक सञ्जालमा पोस्ट गरेका फोटो र भिडियो अनुसन्धानको मुख्य आधार बनेको जनाएको छ । यस्ता सामग्रीलाई प्राविधिक विश्लेषण गरी अभियुक्त पहिचानमा प्रयोग भइरहेको छ ।<br /></p>\n\n\n\n<p><strong>नागरिकलाई प्रहरीको अपिल</strong><br /></p>\n\n\n\n<p>प्रहरीले अपराधीलाई देख्दा स्वयं कुटपिट नगरी नजिकैको प्रहरी कार्यालय वा मोबाइल गस्तीमा बुझाउन आग्रह गरेको छ । साथै, संलग्नलाई लुकाउने वा सहयोग गर्नेहरू कानुनबमोजिम कडा कारबाहीमा पर्ने चेतावनी पनि दिएको छ । घटनापछि उपत्यकाका संवेदनशील क्षेत्रमा ठूलो संख्यामा सुरक्षाकर्मी परिचालन गरिएको छ । राति अबेरसम्म चेकपोइन्टहरूमा तलासी बढाइएको छ । प्रहरी स्रोतका अनुसार कैयौं संलग्न व्यक्ति अझै फरार छन् र खोजी जारी छ ।<br /></p>\n\n\n\n<p>भदौ २४ को आन्दोलन राजनीतिक असन्तुष्टि वा युवा असन्तोषमात्र होइन, राजधानीलाई नै अराजक बनाउने गरी लुटपाट र आगजनीमा परिणत हुन पुगेको थियो । खर्बौंको क्षति व्यहोरेपछि सुरक्षा निकाय पूर्णरूपमा अनुसन्धानमा जुटेको छ । प्रहरीको सन्देश स्पष्ट छ– जनताको सम्पत्ति जनताले नै बचाउनुपर्छ । अपराधी देखे, जानकारी दिनुहोस् ।</p>",
  "content_text": "–प्रहरीको सन्देश– जनताको सम्पत्ति जनताले नै बचाउनुपर्छ । अपराधी देखे जानकारी दिनुहोस् काठमाडौं । भदौ २४ गतेको दिन जेन–जी आन्दोलनका नाममा शान्तिपूर्ण प्रदर्शनलाई आड बनाउँदै राजधानीसहित देशका विभिन्न स्थानमा भएको आगजनी र लुटपाटले ठूलो जनधनको क्षति भएपछि त्यसमा संलग्न रहेका विध्वंशकारी तथा लुटेराहरूको खोजीलाई प्रहरीले तीव्र बनाएको छ । आन्दोलनका क्रममा संलग्न व्यक्तिहरूको फोटो सार्वजनिक गर्दै प्रहरीले उनीहरूबारे सूचना उपलब्ध गराइदिन आम नागरिकसँग आग्रह गरेको छ । भदौ २४ गतेको दिन ‘जेन–जी आन्दोलन’का नाममा सुरु भएको प्रदर्शन शान्तिपूर्ण सीमाभन्दा बाहिर गई राजधानीसहित देशभर अराजकतामा परिणत भएको थियो । सरकारी र निजी सम्पत्तिमा आगजनी, तोडफोड र लुटपाट हुँदा खर्बौं मूल्य बराबरको क्षति भएको छ । अहिले ती घटनामा संलग्न लुटपाट गर्ने समूहको खोजीलाई नेपाल प्रहरीले तीव्र पारेको छ ।आन्दोलनमा संलग्न व्यक्तिहरूको तस्बिर सार्वजनिक गर्दै प्रहरीले आम नागरिकसँग सूचना दिन आग्रह गरेको छ । प्रहरीका प्रवक्ता प्रहरी नायब महानिरीक्षक विनोद घिमिरेले संलग्न व्यक्तिहरूको फोटो, भिडियो वा गतिविधिबारे कुनै जानकारी भए तुरुन्तै नजिकैको प्रहरी निकायलाई बुझाउन अनुरोध गर्नुभएको छ । उहाँले भन्नुभयो– ‘यी तस्बिरमा देखिएका व्यक्तिहरू कुन क्षेत्रमा बस्छन्, हाल कहाँ छन् भन्ने जानकारी पाउन सके तत्काल अनुसन्धानमा ठूलो मद्दत पुग्नेछ । भेटेपछि कुटपिट नगरी प्रहरीलाई बुझाइदिनुहोस् ।’ प्रहरीका अनुसार राजधानीलगायत देशका प्रमुख सरकारी कार्यालय भएको स्थानदेखि ग्रामीण भेगमा रहेका सरकारी संरचनादेखि निजी व्यवसायसम्म ठूलो क्षति भएको छ । सरकारी कार्यालयका कागजातदेखि कम्प्युटर, निजी पसलका नगद, गहना, मोबाइल फोन र अन्य सामग्री लुटिएको विवरण विभिन्न प्रहरी युनिटले संकलन गरी केन्द्रमा पठाइरहेका छन् । प्रारम्भिक अनुमानअनुसार उपत्यकाभित्र मात्र अर्बांै रुपियाँ बराबरको सम्पत्ति नष्ट भएको छ । भदौ २४ यताको धरपकड अभियानमा हालसम्म देशभरबाट ५ सयभन्दा बढी व्यक्तिलाई नियन्त्रणमा लिइएको प्रहरीको दाबी छ । उपत्यकामा संलग्नहरू बढी भए पनि कतिपय जिल्ला बाहिर लुकेकाहरूलाई समेत पक्राउ गरिएको छ । डीआईजी घिमिरेका अनुसार संलग्न व्यक्तिहरूको फोटो हरेक प्रहरी कार्यालयमा पठाइसकिएको छ । प्रहरी अहिले अनुहार पहिचान प्रविधि, मोबाइल लोकेसन ट्रयाकिङ, सीसीटीभी फुटेज र भीड व्यवस्थापन क्यामेरामा कैद भएका दृश्यको सहायताले पहिचानमा जुटिरहेको छ । प्रहरीले आन्दोलनमा संलग्न कैयौं युवाले आफैंले सामाजिक सञ्जालमा पोस्ट गरेका फोटो र भिडियो अनुसन्धानको मुख्य आधार बनेको जनाएको छ । यस्ता सामग्रीलाई प्राविधिक विश्लेषण गरी अभियुक्त पहिचानमा प्रयोग भइरहेको छ । नागरिकलाई प्रहरीको अपिल प्रहरीले अपराधीलाई देख्दा स्वयं कुटपिट नगरी नजिकैको प्रहरी कार्यालय वा मोबाइल गस्तीमा बुझाउन आग्रह गरेको छ । साथै, संलग्नलाई लुकाउने वा सहयोग गर्नेहरू कानुनबमोजिम कडा कारबाहीमा पर्ने चेतावनी पनि दिएको छ । घटनापछि उपत्यकाका संवेदनशील क्षेत्रमा ठूलो संख्यामा सुरक्षाकर्मी परिचालन गरिएको छ । राति अबेरसम्म चेकपोइन्टहरूमा तलासी बढाइएको छ । प्रहरी स्रोतका अनुसार कैयौं संलग्न व्यक्ति अझै फरार छन् र खोजी जारी छ । भदौ २४ को आन्दोलन राजनीतिक असन्तुष्टि वा युवा असन्तोषमात्र होइन, राजधानीलाई नै अराजक बनाउने गरी लुटपाट र आगजनीमा परिणत हुन पुगेको थियो । खर्बौंको क्षति व्यहोरेपछि सुरक्षा निकाय पूर्णरूपमा अनुसन्धानमा जुटेको छ । प्रहरीको सन्देश स्पष्ट छ– जनताको सम्पत्ति जनताले नै बचाउनुपर्छ । अपराधी देखे, जानकारी दिनुहोस् ।",
  "fetched_at": "2025-09-17T01:43:35.101360Z",
  "id": "70cca63ebdb67f82ff01dc56b8f6ab99871ccbe463be0b1e95e375019f301387",
  "images": [
    "https://newsofnepal.com/wp-content/uploads/2025/09/dipak-rijal-1-6-150x150.png"
  ],
  "lang": "ne",
  "published_at": "2025-09-17T00:39:04Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/dipak-rijal-1-6-150x150.png\" style=\"display: block; margin-bottom: 5px; clear: both;\" width=\"150\" />–प्रहरीको सन्देश– जनताको सम्पत्ति जनताले नै बचाउनुपर्छ । अपराधी देखे जानकारी दिनुहोस् काठमाडौं । भदौ २४ गतेको दिन जेन–जी आन्दोलनका नाममा शान्तिपूर्ण प्रदर्शनलाई आड बनाउँदै राजधानीसहित देशका विभिन्न स्थानमा भएको आगजनी र लुटपाटले ठूलो जनधनको क्षति भएपछि त्यसमा संलग्न रहेका विध्वंशकारी तथा लुटेराहरूको खोजीलाई प्रहरीले तीव्र बनाएको छ । आन्दोलनका क्रममा संलग्न व्यक्तिहरूको फोटो सार्वजनिक [&#8230;]",
  "tags": null,
  "title": "भदौ २४ मा विध्वंश मच्चाउने लुटेरा र चोरहरूको खोजी तीव्र",
  "url": "https://newsofnepal.com/2025/09/17/731651/",
  "version": 1
}