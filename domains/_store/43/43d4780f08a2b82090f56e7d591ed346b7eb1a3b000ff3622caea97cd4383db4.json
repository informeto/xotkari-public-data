{
  "byline": "नेपाल जापान",
  "canonical_hash": "ab0dcfd60705cdb3cb42206e62a12730470a38288e9a73e4021697c8a53a7de2",
  "content_html": "<p style=\"text-align: justify;\">राष्ट्रियसभा सदस्य कृष्णप्रसाद अधिकारीले जेनजी आन्दोलनकारीले देशमाभ्रष्टाचार नियन्त्रण र शुसासन माग गर्दै प्रदर्शनमा उत्रिए पनि युवामाथि ताकी ताकि गोली हान्ने काम भएको बताउनुभएको छ ।</p>\n<p style=\"text-align: justify;\">राष्ट्रिय सभा अन्तर्गतको सार्वजनिक नीति तथा प्रत्यायोजित समितिको आइतबार सिंहदरबारमा बसेको बैठकमा अधिकारीले आन्दोलनमा भएको दमनको छानबिन गरेर दोषीलाई कानुनको दायरामा ल्याउनुपर्ने माग पनि गर्नुभयो ।</p>\n<p style=\"text-align: justify;\">उहाँले छानबिनका लागि छिटोभन्दा छिटो न्यायिक आयोग गठनको माग गर्दै के कति पुरातात्विक सम्पदाको क्षति भयो यसबारे समितिले अध्ययन गरेर प्रतिवेदन तयार पार्नुपर्ने प्रस्ताव राख्नुभयो ।</p>\n<p style=\"text-align: justify;\">बैठकमा समितिका सदस्यहरुले जेनजी युवाहरूको शान्तिपूर्ण प्रदर्शनमा सरकारले दमन गरेको भन्दै भ्रष्टाचार नियन्त्रण र शुसासनको माग गर्दै प्रदर्शनमा उत्रिएका युवाहरूले बलिदानी दिनुपरेकोमा दुःख व्यक्त गर्दै ज्यान गुमाएका शहीदहरूप्रति श्रद्धाञ्जली व्यक्त गरेका छन् ।</p>\n<p style=\"text-align: justify;\">बैठकमा समिति सभापति माया प्रसाद शर्माले शान्तिपूर्ण रूपमा थालनी भएको प्रदर्शनमा समेत व्यक्तिको बलिदान हुन पुगेको बताउँदै भन्नुभयो, ‘शान्तिपूर्ण रुपमा थालनी गरेको आन्दोलनमा बलिदानी भयो । सहादतप्रति हार्दिक श्रद्धाञ्जली व्यक्त गर्दछौं ।’</p>\n<p style=\"text-align: justify;\">समिति सदस्य नरबहादुर विष्टले जेनजी आन्दोलन सुशासन स्थापना गर्न र भ्रष्टाचार नियन्त्रण गर्नलाई भए पनि यसको दुरुपयोग हुन पुग्दा देश १०, २० वर्ष पछाडि पुग्ने गरी क्षति हुन पुगेको बताउनुयो ।</p>\n<p style=\"text-align: justify;\">समिति सदस्य सुमित्रा विसीले अन्तरिम सरकार बनेको र यो सरकारको मुख्य जिम्मेवारी आगामी फागुन २१ गतेको चुनाव सफल रूपमा गराउनु र जेनजी आन्दोलनका क्रममा भएको क्षतिको पुनर्निर्माण सुरु गर्नु रहेको बताउनुभयो ।</p>\n<p style=\"text-align: justify;\">अर्का सदस्य गोमादेवी तिमिल्सिनाले प्रतिनिधि सभा विघटन भएको अवस्थामा राष्ट्रिय सभाको काँधमा थुप्रै जिम्मेवारी रहेको बताउनुभयो ।</p>\n<p style=\"text-align: justify;\">‘उहाँले भन्नुभयो, कतिपय कुरा मन चसक्क हुने गरी आइरहेको छ । देशलाई कसले के गर्न खोज्दै छ भन्ने हुन्छ । आन्दोलनमा सकेसम्म गोली नै चलाउन नहुने हाम्रो कानुन छ । तर टाउको र छातीमा गोली चलेको छ । यो कसरी भयो होला ?’</p>\n<p style=\"text-align: justify;\">",
  "content_text": "राष्ट्रियसभा सदस्य कृष्णप्रसाद अधिकारीले जेनजी आन्दोलनकारीले देशमाभ्रष्टाचार नियन्त्रण र शुसासन माग गर्दै प्रदर्शनमा उत्रिए पनि युवामाथि ताकी ताकि गोली हान्ने काम भएको बताउनुभएको छ । राष्ट्रिय सभा अन्तर्गतको सार्वजनिक नीति तथा प्रत्यायोजित समितिको आइतबार सिंहदरबारमा बसेको बैठकमा अधिकारीले आन्दोलनमा भएको दमनको छानबिन गरेर दोषीलाई कानुनको दायरामा ल्याउनुपर्ने माग पनि गर्नुभयो । उहाँले छानबिनका लागि छिटोभन्दा छिटो न्यायिक आयोग गठनको माग गर्दै के कति पुरातात्विक सम्पदाको क्षति भयो यसबारे समितिले अध्ययन गरेर प्रतिवेदन तयार पार्नुपर्ने प्रस्ताव राख्नुभयो । बैठकमा समितिका सदस्यहरुले जेनजी युवाहरूको शान्तिपूर्ण प्रदर्शनमा सरकारले दमन गरेको भन्दै भ्रष्टाचार नियन्त्रण र शुसासनको माग गर्दै प्रदर्शनमा उत्रिएका युवाहरूले बलिदानी दिनुपरेकोमा दुःख व्यक्त गर्दै ज्यान गुमाएका शहीदहरूप्रति श्रद्धाञ्जली व्यक्त गरेका छन् । बैठकमा समिति सभापति माया प्रसाद शर्माले शान्तिपूर्ण रूपमा थालनी भएको प्रदर्शनमा समेत व्यक्तिको बलिदान हुन पुगेको बताउँदै भन्नुभयो, ‘शान्तिपूर्ण रुपमा थालनी गरेको आन्दोलनमा बलिदानी भयो । सहादतप्रति हार्दिक श्रद्धाञ्जली व्यक्त गर्दछौं ।’ समिति सदस्य नरबहादुर विष्टले जेनजी आन्दोलन सुशासन स्थापना गर्न र भ्रष्टाचार नियन्त्रण गर्नलाई भए पनि यसको दुरुपयोग हुन पुग्दा देश १०, २० वर्ष पछाडि पुग्ने गरी क्षति हुन पुगेको बताउनुयो । समिति सदस्य सुमित्रा विसीले अन्तरिम सरकार बनेको र यो सरकारको मुख्य जिम्मेवारी आगामी फागुन २१ गतेको चुनाव सफल रूपमा गराउनु र जेनजी आन्दोलनका क्रममा भएको क्षतिको पुनर्निर्माण सुरु गर्नु रहेको बताउनुभयो । अर्का सदस्य गोमादेवी तिमिल्सिनाले प्रतिनिधि सभा विघटन भएको अवस्थामा राष्ट्रिय सभाको काँधमा थुप्रै जिम्मेवारी रहेको बताउनुभयो । ‘उहाँले भन्नुभयो, कतिपय कुरा मन चसक्क हुने गरी आइरहेको छ । देशलाई कसले के गर्न खोज्दै छ भन्ने हुन्छ । आन्दोलनमा सकेसम्म गोली नै चलाउन नहुने हाम्रो कानुन छ । तर टाउको र छातीमा गोली चलेको छ । यो कसरी भयो होला ?’",
  "fetched_at": "2025-09-21T08:25:12.424716Z",
  "id": "43d4780f08a2b82090f56e7d591ed346b7eb1a3b000ff3622caea97cd4383db4",
  "images": [],
  "lang": "ne",
  "published_at": "2025-09-21T08:18:33Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "राष्ट्रियसभा सदस्य कृष्णप्रसाद अधिकारीले जेनजी आन्दोलनकारीले देशमाभ्रष्टाचार नियन्त्रण र शुसासन माग गर्दै प्रदर्शनमा उत्रिए पनि युवामाथि ताकी ताकि गोली हान्ने काम भएको बताउनुभएको छ । राष्ट्रिय सभा अन्तर्गतको सार्वजनिक नीति तथा प्रत्यायोजित समितिको आइतबार सिंहदरबारमा बसेको बैठकमा अधिकारीले आन्दोलनमा भएको दमनको छानबिन गरेर दोषीलाई कानुनको दायरामा ल्याउनुपर्ने माग पनि गर्नुभयो । उहाँले छानबिनका लागि छिटोभन्दा &#8230;",
  "tags": null,
  "title": "ताकीताकी गोली हान्ने काम भयो, निष्पक्ष छानबिन हुनुपर्छ",
  "url": "https://www.nepaljapan.com/09/21/681915/",
  "version": 1
}