{
  "byline": "अभयकुमार राई",
  "canonical_hash": "f63999a3505381a4cda83df428b904114804a2e83ce8bd8f32219fbe5c85280d",
  "content_html": "<p>मोरङ – विराटनगरस्थित कोशी प्रदेश प्रहरी कार्यालयका अनुसार जेन–जी आन्दोलनका क्रममा प्रदेशमा १० जनाको मृत्यु भएको छ।</p>\n<p>कार्यालयका प्रवक्ता तथा प्रहरी वरिष्ठ उपरिक्षक दीपक पोखरेलका अनुसार भदौ २३ र २४ गते भएको घटनाक्रममा हालसम्म १० जनाको मृत्यु भएको हो।</p>\n<p>मृतकमध्ये पाँच जनाको पहिचान खुल्न बाँकी रहेको उनले बताए। उनका अनुसार धरानको भाटभटेनी सुपरमार्केटमा ४ जना र विराटनगरको भाटभटेनीमा एक जनाको शव जलेको अवस्थामा फेला परेको थियो।</p>\n<p>झापाको अर्जुनधारामा ३० वर्षीय गोपाल सेढाई, ३२ वर्षीय दिनेश राजवंशी र पाँचथर हिलिहाङका ३० वर्षीय कमल भण्डारीको मृत्यु भएको थियो। त्यसैगरी इटहरीमा २३ वर्षीय अभिषेक श्रेष्ठ र मोहन सरदारको मृत्यु भएको उनले पुष्टि गरे।</p>\n<p>भाटभटेनीमा भेटिएका शवको पहिचान खुलिनसकेको उनले बताए।</p>\n<p>उनले भने, ‘१ सय १४ जनाभन्दा बढी संख्यामा प्रहरी घाइते भएका छन्। एकजना आइसियु र तीनजना अस्पतालमा भर्ना हुनुभएको छ। भाटभटेनीमा भेटिएको कंकालको पहिचान गराउन चुनौती नै देखिएको छ। अहिलेसम्म त्यसविषयमा कसैले परिवार सदस्य हराएको भनेर दाबी गरेको अवस्था छैन।’</p>",
  "content_text": "मोरङ – विराटनगरस्थित कोशी प्रदेश प्रहरी कार्यालयका अनुसार जेन–जी आन्दोलनका क्रममा प्रदेशमा १० जनाको मृत्यु भएको छ। कार्यालयका प्रवक्ता तथा प्रहरी वरिष्ठ उपरिक्षक दीपक पोखरेलका अनुसार भदौ २३ र २४ गते भएको घटनाक्रममा हालसम्म १० जनाको मृत्यु भएको हो। मृतकमध्ये पाँच जनाको पहिचान खुल्न बाँकी रहेको उनले बताए। उनका अनुसार धरानको भाटभटेनी सुपरमार्केटमा ४ जना र विराटनगरको भाटभटेनीमा एक जनाको शव जलेको अवस्थामा फेला परेको थियो। झापाको अर्जुनधारामा ३० वर्षीय गोपाल सेढाई, ३२ वर्षीय दिनेश राजवंशी र पाँचथर हिलिहाङका ३० वर्षीय कमल भण्डारीको मृत्यु भएको थियो। त्यसैगरी इटहरीमा २३ वर्षीय अभिषेक श्रेष्ठ र मोहन सरदारको मृत्यु भएको उनले पुष्टि गरे। भाटभटेनीमा भेटिएका शवको पहिचान खुलिनसकेको उनले बताए। उनले भने, ‘१ सय १४ जनाभन्दा बढी संख्यामा प्रहरी घाइते भएका छन्। एकजना आइसियु र तीनजना अस्पतालमा भर्ना हुनुभएको छ। भाटभटेनीमा भेटिएको कंकालको पहिचान गराउन चुनौती नै देखिएको छ। अहिलेसम्म त्यसविषयमा कसैले परिवार सदस्य हराएको भनेर दाबी गरेको अवस्था छैन।’",
  "fetched_at": "2025-09-16T10:24:18.534183Z",
  "id": "4e87ca8a78d257bb95e016efded520b4f2f9ca3afcd2c57853f0222100025265",
  "images": [],
  "lang": "ne",
  "published_at": "2025-09-16T10:11:39Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "मोरङ – विराटनगरस्थित कोशी प्रदेश प्रहरी कार्यालयका अनुसार जेन–जी आन्दोलनका...",
  "tags": null,
  "title": "जेन–जी आन्दोलनः कोशी प्रदेशमा १० जनाको मृत्यु",
  "url": "https://deshsanchar.com/2025/09/16/1094455/",
  "version": 1
}