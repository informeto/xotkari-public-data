{
  "byline": "नागरिक",
  "canonical_hash": "371f1d7942f03dc3e94dcd3e04fff10e51f218637c43d9ef9cd3c7a7465222f5",
  "content_html": "<p><img alt=\"\" src=\"https://images.nagariknewscdn.com/2025/third-party/1757927946_kulman%20ghising.jpg\" /></p><p>डेडिकेटेड र ट्रंकलाइन बक्यौता उठाउने विषयमा सरकारसँग विवाद भएपछि बर्हिगर्मनमा परेका नेपाल विद्युत् प्राधिकरणका पूर्व कार्यकारी निर्देशक कुलमान घिसिङले विभागीय ऊर्जा, जलस्रोत तथा सिँचाइ मन्त्रालयको नेतृत्व गर्ने अवसर प्राप्त गरेका छन् । जेन-जी आन्दोलनपछि उर्जामन्त्री बनेका घिसिङले डेडिकेटेड र ट्रंकलाइनको बक्यौता उठाउने पहिलो निर्णय गरेका छन् । प्राधिकरणले डेडिकेटेड र ट्रंकलाइनमा २८ उद्योगबाट करिब सात अर्ब रुपैयाँ बक्यौता रहेको जनाएको छ ।</p><p>घिसिङ प्रबन्ध निर्देश हुँदा बक्यौता उठाउन पहल गरे पछि ऊर्जा, जलस्रोत तथा सिँचाइ मन्त्रालयले स्पष्टीकरण सोधेर पदबाट हटाएको थियो । तत्कालीन समयमा डेडिकेटेड र ट्रंकलाइन विवादमा घिसिङले उद्योगको लाइन काटेका थिए । तर, उद्योगहरुले टिओडि मिटरका आधारमा बिल उपलब्ध गराए बक्यौता तिर्न तयार रहेको बताएका थिए । अब घिसिङ र उद्योगीबिच यो विषयमा विवाद पर्ने देखिएको छ ।</p><p>तत्कालीन सरकारले डेडिकेटेड फिडर तथा ट्रंकलाइनको विद्युत् महसुलको विवाद समाधानका लागि सर्वोच्च अदालतका पूर्वन्यायाधीश गिरिशचन्द्र लालको अध्यक्षतामा आयोग गठन गरेको थियो । लाल आयोगको प्रतिवेदन कार्यान्वयनका विषयमा पनि घिसिङ र सरकारबिच मत बाझिएको थियो ।</p><p>उद्योगीले टिओडी मिटरका आधारमा महसुल भुक्तानी गर्न तयार गरेको बताए पनि प्राधिकरणले टिओडी मिटरको बिल दिन नसकेपछि थप विवाद बल्झिएको थियो।</p><p>डेडिकेटेड र ट्रंकलाइनमा रकम नबुझाएको भन्दै प्राधिकरणले तत्कालीन समयमा ३५ उद्योगको बैंक खाता रोक्का गर्न पत्राचार गरेको थियो । घिसिङले भने बक्यौता उठाउनुपर्ने अडान राख्दै आएका छन्।</p>",
  "content_text": "डेडिकेटेड र ट्रंकलाइन बक्यौता उठाउने विषयमा सरकारसँग विवाद भएपछि बर्हिगर्मनमा परेका नेपाल विद्युत् प्राधिकरणका पूर्व कार्यकारी निर्देशक कुलमान घिसिङले विभागीय ऊर्जा, जलस्रोत तथा सिँचाइ मन्त्रालयको नेतृत्व गर्ने अवसर प्राप्त गरेका छन् । जेन-जी आन्दोलनपछि उर्जामन्त्री बनेका घिसिङले डेडिकेटेड र ट्रंकलाइनको बक्यौता उठाउने पहिलो निर्णय गरेका छन् । प्राधिकरणले डेडिकेटेड र ट्रंकलाइनमा २८ उद्योगबाट करिब सात अर्ब रुपैयाँ बक्यौता रहेको जनाएको छ । घिसिङ प्रबन्ध निर्देश हुँदा बक्यौता उठाउन पहल गरे पछि ऊर्जा, जलस्रोत तथा सिँचाइ मन्त्रालयले स्पष्टीकरण सोधेर पदबाट हटाएको थियो । तत्कालीन समयमा डेडिकेटेड र ट्रंकलाइन विवादमा घिसिङले उद्योगको लाइन काटेका थिए । तर, उद्योगहरुले टिओडि मिटरका आधारमा बिल उपलब्ध गराए बक्यौता तिर्न तयार रहेको बताएका थिए । अब घिसिङ र उद्योगीबिच यो विषयमा विवाद पर्ने देखिएको छ । तत्कालीन सरकारले डेडिकेटेड फिडर तथा ट्रंकलाइनको विद्युत् महसुलको विवाद समाधानका लागि सर्वोच्च अदालतका पूर्वन्यायाधीश गिरिशचन्द्र लालको अध्यक्षतामा आयोग गठन गरेको थियो । लाल आयोगको प्रतिवेदन कार्यान्वयनका विषयमा पनि घिसिङ र सरकारबिच मत बाझिएको थियो । उद्योगीले टिओडी मिटरका आधारमा महसुल भुक्तानी गर्न तयार गरेको बताए पनि प्राधिकरणले टिओडी मिटरको बिल दिन नसकेपछि थप विवाद बल्झिएको थियो। डेडिकेटेड र ट्रंकलाइनमा रकम नबुझाएको भन्दै प्राधिकरणले तत्कालीन समयमा ३५ उद्योगको बैंक खाता रोक्का गर्न पत्राचार गरेको थियो । घिसिङले भने बक्यौता उठाउनुपर्ने अडान राख्दै आएका छन्।",
  "fetched_at": "2025-09-15T09:26:10.817992Z",
  "id": "4ef67cbe87b87fe43e3c9fccf2c77e450370b2add75023df506e48b59f7257a4",
  "images": [
    "https://images.nagariknewscdn.com/2025/third-party/1757927946_kulman%20ghising.jpg"
  ],
  "lang": "ne",
  "published_at": "2025-09-15T09:19:14Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "घिसिङ प्रबन्ध निर्देश हुँदा बक्यौता उठाउन पहल गरे पछि ऊर्जा, जलस्रोत तथा सिँचाइ मन्त्रालयले स्पष्टीकरण सोधेर पदबाट हटाएको थियो ।...",
  "tags": null,
  "title": "डेडिकेटेड र ट्रंक लाइनको बक्यौता उठाउने ऊर्जा मन्त्रीको पहिलो निर्णय",
  "url": "https://nagariknews.nagariknetwork.com/politics/energy-minister-s-first-decision-to-collect-dues-for-dedicated-and-trunk-lines-93-49.html",
  "version": 1
}