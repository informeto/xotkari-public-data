{
  "byline": "राजधानी संवाददाता",
  "canonical_hash": "b4b77911b5ec96f37b0577ab6fbcf76a9c622be0a959a1974dbb04218c1b9498",
  "content_html": "<img alt=\"\" class=\"attachment-full size-full wp-post-image\" height=\"452\" src=\"https://rajdhanidaily.com/wp-content/uploads/2025/09/main@pic.jpg\" style=\"float: left; margin: 0 15px 15px 0;\" width=\"1200\" />\n<p>काठमाडौं । जेनजी आन्दोलनका कारण राष्ट्रपति भवन शीतलनिवासका ९० प्रतिशतबढी भौतिक संरचना खण्डहर र खरानी छन् । खण्डहर भवनको पछाडिपट्टि पाल टाँगेर बनाइएको कार्यक्रमस्थलमा भीभीआईपी, कूटनीतिक नियोग हुँदै उच्चपदस्थ र नागरिक अगुवा खचाखच थिए ।</p>\n\n\n\n<p>सिमसिम पानीबीच राष्ट्रपति रामचन्द्र पौडेलले संक्षिप्त लिखित मन्तव्य राख्दै घोषित मितिमा हुने निर्वाचनमा भाग लिन र दलहरूलाई पुनः संसदीय राजनीतिमा सक्रिय हुन आग्रह गरे ।</p>\n\n\n\n<blockquote class=\"wp-block-quote\"><p><strong><span class=\"has-inline-color has-vivid-red-color\">संविधान दिवस</span></strong></p></blockquote>\n\n\n\n<p>राष्ट्रपति र राष्ट्रपति कार्यालयले इतिहासमै पहिलोपटक मन्तव्यका क्रममा जेनजी युवाहरू भनेर महत्वका साथ सम्बोधन ग¥यो । दर्शक दीर्घाको एउटा कुनाबाट परर ताली बज्यो ।</p>\n\n\n\n<p>त्यसपछि राष्ट्रपतिको चियापान सुरु भयो अनि सुरु भयो १२ दिनअघि शत्रुतापूर्ण ढंगले भिडेका राजनीतिक दलका नेता र जेनजी आन्दोलनका अगुवाबीचको हात मिलान र फोटो सेसन ।</p>\n\n\n\n<p>पूर्वप्रधानमन्त्री, मन्त्री, नेता र उच्च पदस्थ अधिकारीहरूले जेनजी आन्दोलनपछिका वार्ता र सहजीकरणको अग्र मोर्चामा देखिएका सुदन गुरुङ र हामी नेपाली अंकित ज्याकेट लगाएका युवासँग फोटो सेसन गरे । हात मिलाए । हार्दिकता साटे ।</p>\n\n\n\n<p>यस दृश्यमा देखिएको हार्दिकता र राष्ट्रपति रामचन्द्र पौडेलले सम्बोधनमा दलहरूलाई दिएको स्पेसले भन्छ, नेपालमा दुई दिन चलेको आन्दोलन एउटा आँधी थियो । आँधी सकियो, बगाएको जति सकियो, बाँकी सब ठीकठाक छ ।’</p>\n\n\n\n<p>सो अवसरमा राष्ट्रपतिले प्रतिनिधिसभाबाट मन्त्रिपरिषद् गठन गर्ने कुनै उपाय नभएपछि आमसहमतिले उत्पन्न संकटबाट मुलुकलाई निकास दिएको बताए । राष्ट्रपति पौडेलले देशमा उत्पन्न भएको विषम परिस्थितिलाई दृष्टिगत गरी ६ महिनाभित्र प्रतिनिधिसभाको निर्वाचन गराउनेगरी अहिलेलाई राजनीतिक निकास दिइएको प्रसंग उल्लेख गर्दै तोकिएको समयसीमाभित्रै प्रतिनिधिसभाको निर्वाचन सम्पन्न गरी दिगो ढंगबाट राजनीतिक निकास दिने पक्षमा चालिएको कदमलाई सहयोग गर्न आग्रह पनि गरे ।</p>\n\n\n\n<p>उनले अहिलेको घडीमा सबै राजनीतिक दल, मुलुकको प्रशासन तथा व्यवस्थापनमा आबद्ध निकाय, बौद्धिक समुदाय र नागरिकलाई असहमति र द्वन्द्व छोडेर पूर्वाग्रहरहित भई समन्वय र सहकार्यसाथ निर्वाचनको सफलताका लागि क्रियाशील हुन आह्वान गरे ।</p>\n\n\n\n<p>‘यस संविधानले नेपाली जनतालाई सर्वभौमसत्ता र स्वतन्त्रता दिएको छ, सबै जात, धर्म र सम्प्रदाय सम्बद्ध जनतालाई समान हक दिएको छ र समन्वय कायम गरी उन्नति गर्ने अवसर दिएको छ,’ राष्ट्रपति पौडेलले भने, ‘हामी संवैधानिक विकासको इतिहासमै सबैभन्दा बलियो र सार्वभौम भएका छौं, यो हामीले प्राप्त गरेको युगीन उपलब्धि हो, त्यसैले सबैले यसको रक्षा गरौं ।’</p>\n\n\n\n<p>राष्ट्रपति पौडेलले परिस्थितिले २४ भदौपछि उत्पन्न राजनीतिक अप्ठेरो र रिक्तता सम्हाल्ने ठाउँमा ल्याएर राखेको भन्दै सबैको सुझबुझ, समन्वय र सहयोगका कारण यो असहज परिस्थितिलाई सम्हालेको बताए ।</p>\n\n\n\n<p>राष्ट्रपति पौडेलले लोकतन्त्र र संविधानको भावना, नवपुस्ताको परिवर्तनको सपना र जनचाहनाअनुसार तत्कालीन समयमा जेजति गर्न सकिन्थ्यो, त्यो सबैले मिलेर गरेको उल्लेख गर्दै मुलुक पुनः एकपटक नयाँ सपनाका साथ परिवर्तनको नवमार्गमा प्रवेश गरेको बताए ।</p>\n\n\n\n<p>राष्ट्रपति पौडेलले आजको सुशासन, बेथितिको अन्त्य, रोजगारी सिर्जना, वातावरणीय दिगोपन र सामाजिक न्यायलाई प्राथमिकतामा राख्नसके मात्र संविधानले परिकल्पना गरेको समतामूलक र समृद्ध नेपाल सम्भव भएको भन्दै जेनजी पुस्ताले अहिले मागेको भ्रष्टाचार र बेथितिको अन्त्य होस् भन्ने कुरालाई सबैले मनन गरी सुध्रिएर अघि बढ्न आग्रह गरे ।</p>\n<p>The post <a href=\"https://rajdhanidaily.com/id/122151/\" rel=\"nofollow\">आहा ! १२ दिनपछिको यो हार्दिकता</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । जेनजी आन्दोलनका कारण राष्ट्रपति भवन शीतलनिवासका ९० प्रतिशतबढी भौतिक संरचना खण्डहर र खरानी छन् । खण्डहर भवनको पछाडिपट्टि पाल टाँगेर बनाइएको कार्यक्रमस्थलमा भीभीआईपी, कूटनीतिक नियोग हुँदै उच्चपदस्थ र नागरिक अगुवा खचाखच थिए । सिमसिम पानीबीच राष्ट्रपति रामचन्द्र पौडेलले संक्षिप्त लिखित मन्तव्य राख्दै घोषित मितिमा हुने निर्वाचनमा भाग लिन र दलहरूलाई पुनः संसदीय राजनीतिमा सक्रिय हुन आग्रह गरे । संविधान दिवस राष्ट्रपति र राष्ट्रपति कार्यालयले इतिहासमै पहिलोपटक मन्तव्यका क्रममा जेनजी युवाहरू भनेर महत्वका साथ सम्बोधन ग¥यो । दर्शक दीर्घाको एउटा कुनाबाट परर ताली बज्यो । त्यसपछि राष्ट्रपतिको चियापान सुरु भयो अनि सुरु भयो १२ दिनअघि शत्रुतापूर्ण ढंगले भिडेका राजनीतिक दलका नेता र जेनजी आन्दोलनका अगुवाबीचको हात मिलान र फोटो सेसन । पूर्वप्रधानमन्त्री, मन्त्री, नेता र उच्च पदस्थ अधिकारीहरूले जेनजी आन्दोलनपछिका वार्ता र सहजीकरणको अग्र मोर्चामा देखिएका सुदन गुरुङ र हामी नेपाली अंकित ज्याकेट लगाएका युवासँग फोटो सेसन गरे । हात मिलाए । हार्दिकता साटे । यस दृश्यमा देखिएको हार्दिकता र राष्ट्रपति रामचन्द्र पौडेलले सम्बोधनमा दलहरूलाई दिएको स्पेसले भन्छ, नेपालमा दुई दिन चलेको आन्दोलन एउटा आँधी थियो । आँधी सकियो, बगाएको जति सकियो, बाँकी सब ठीकठाक छ ।’ सो अवसरमा राष्ट्रपतिले प्रतिनिधिसभाबाट मन्त्रिपरिषद् गठन गर्ने कुनै उपाय नभएपछि आमसहमतिले उत्पन्न संकटबाट मुलुकलाई निकास दिएको बताए । राष्ट्रपति पौडेलले देशमा उत्पन्न भएको विषम परिस्थितिलाई दृष्टिगत गरी ६ महिनाभित्र प्रतिनिधिसभाको निर्वाचन गराउनेगरी अहिलेलाई राजनीतिक निकास दिइएको प्रसंग उल्लेख गर्दै तोकिएको समयसीमाभित्रै प्रतिनिधिसभाको निर्वाचन सम्पन्न गरी दिगो ढंगबाट राजनीतिक निकास दिने पक्षमा चालिएको कदमलाई सहयोग गर्न आग्रह पनि गरे । उनले अहिलेको घडीमा सबै राजनीतिक दल, मुलुकको प्रशासन तथा व्यवस्थापनमा आबद्ध निकाय, बौद्धिक समुदाय र नागरिकलाई असहमति र द्वन्द्व छोडेर पूर्वाग्रहरहित भई समन्वय र सहकार्यसाथ निर्वाचनको सफलताका लागि क्रियाशील हुन आह्वान गरे । ‘यस संविधानले नेपाली जनतालाई सर्वभौमसत्ता र स्वतन्त्रता दिएको छ, सबै जात, धर्म र सम्प्रदाय सम्बद्ध जनतालाई समान हक दिएको छ र समन्वय कायम गरी उन्नति गर्ने अवसर दिएको छ,’ राष्ट्रपति पौडेलले भने, ‘हामी संवैधानिक विकासको इतिहासमै सबैभन्दा बलियो र सार्वभौम भएका छौं, यो हामीले प्राप्त गरेको युगीन उपलब्धि हो, त्यसैले सबैले यसको रक्षा गरौं ।’ राष्ट्रपति पौडेलले परिस्थितिले २४ भदौपछि उत्पन्न राजनीतिक अप्ठेरो र रिक्तता सम्हाल्ने ठाउँमा ल्याएर राखेको भन्दै सबैको सुझबुझ, समन्वय र सहयोगका कारण यो असहज परिस्थितिलाई सम्हालेको बताए । राष्ट्रपति पौडेलले लोकतन्त्र र संविधानको भावना, नवपुस्ताको परिवर्तनको सपना र जनचाहनाअनुसार तत्कालीन समयमा जेजति गर्न सकिन्थ्यो, त्यो सबैले मिलेर गरेको उल्लेख गर्दै मुलुक पुनः एकपटक नयाँ सपनाका साथ परिवर्तनको नवमार्गमा प्रवेश गरेको बताए । राष्ट्रपति पौडेलले आजको सुशासन, बेथितिको अन्त्य, रोजगारी सिर्जना, वातावरणीय दिगोपन र सामाजिक न्यायलाई प्राथमिकतामा राख्नसके मात्र संविधानले परिकल्पना गरेको समतामूलक र समृद्ध नेपाल सम्भव भएको भन्दै जेनजी पुस्ताले अहिले मागेको भ्रष्टाचार र बेथितिको अन्त्य होस् भन्ने कुरालाई सबैले मनन गरी सुध्रिएर अघि बढ्न आग्रह गरे । The post आहा ! १२ दिनपछिको यो हार्दिकता appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-19T23:19:37.189895Z",
  "id": "d580dff2118d61a32d9825664228f080c3c1a7c21dd2a8135672a774862e7a25",
  "images": [
    "https://rajdhanidaily.com/wp-content/uploads/2025/09/main@pic.jpg"
  ],
  "lang": "ne",
  "published_at": "2025-09-19T23:06:27Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"452\" src=\"https://rajdhanidaily.com/wp-content/uploads/2025/09/main@pic.jpg\" style=\"float: left; margin: 0 15px 15px 0;\" width=\"1200\" />काठमाडौं । जेनजी आन्दोलनका कारण राष्ट्रपति भवन शीतलनिवासका ९० प्रतिशतबढी भौतिक संरचना खण्डहर र खरानी छन् । खण्डहर भवनको पछाडिपट्टि पाल टाँगेर बनाइएको कार्यक्रमस्थलमा भीभीआईपी, कूटनीतिक नियोग हुँदै उच्चपदस्थ र नागरिक अगुवा खचाखच थिए । सिमसिम पानीबीच राष्ट्रपति रामचन्द्र पौडेलले संक्षिप्त लिखित मन्तव्य राख्दै घोषित मितिमा हुने निर्वाचनमा भाग लिन र दलहरूलाई पुनः संसदीय राजनीतिमा [&#8230;]</p>\n<p>The post <a href=\"https://rajdhanidaily.com/id/122151/\" rel=\"nofollow\">आहा ! १२ दिनपछिको यो हार्दिकता</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "आहा ! १२ दिनपछिको यो हार्दिकता",
  "url": "https://rajdhanidaily.com/id/122151/",
  "version": 1
}