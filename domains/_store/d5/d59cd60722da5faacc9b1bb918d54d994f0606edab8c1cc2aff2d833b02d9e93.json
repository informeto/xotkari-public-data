{
  "byline": "नागरिक",
  "canonical_hash": "0723852355253dde46c0c85f839901beff607c8640b1e283189664957002392e",
  "content_html": "<p><img alt=\"\" src=\"https://images.nagariknewscdn.com/authors/1758461496_Remove%20background%20project-3.jpeg\" /></p><p> नेकपा एमालेका उपमहासचिव प्रदीप ज्ञवालीले जेन–जी आन्दोलनपछि अहिलेको अवस्था ल्याउन भूमिका खेल्ने अदृश्य शक्तिहरू यत्तिमै नरोकिने दाबी गरेका छन्। आइतबार एक कार्यक्रममा बोल्दै ज्ञवालीले त्यस्ता शक्तिहरू यत्तिमै रोकिन नचाहने टिप्पणी गरेका हुन्। </p><p>‘म के ठान्छु भने अहिले जे भएको छ, यसका पछाडि जो छन्, उनीहरूले चाहेको पार्ट वान(पहिलो भाग) मात्रै हो,’ ज्ञवालीले भने,‘हामी सबैलाई तरो ताजा छ नि असोज १८ बाट छिरेर माघ १९ मा पुगेको थियो एउटा घटनाक्रम।’ </p><p>असोज १८ भनेर उनले २०५९ असोज १८ मा तत्कालीन राजा ज्ञानेन्द्र शाहले गरेको पहिलो ‘कु’ र माघ १९ भनेर २०६१ माघ १९ मा दोस्रो पटकको ‘कु’लाई भन्न खोजेका हुन्। </p><p>‘असोज १८ मा संसदबाट चुनिएका प्रधानमन्त्री शेरबहादुर देउवा बर्खास्त हुनुभयो। त्यहीँ रोकिएला भन्ने हामीले ठान्यौँ, जाँदाजाँदै त्यो त माघ १९ का लागि एउटा रिहर्सल मात्रै थियो,’ ज्ञवालीले भने। अहिले पनि प्रयत्न यो भन्दा अगाडि लैजाने हुने उनले बताए। उनले भने, ‘किनभने सबै कुराको अन्तर्यमा संविधान खारेजी, गणतन्त्र समाप्तिको कुरा छ।’ </p><p>यस पटक नै सबै थोक हुनबाट राष्ट्रपति रामचन्द्र पौडेलले रोकेको दाबी गर्दै ज्ञवालीले धन्यवाद दिए। ‘म यस मानेमा धन्यवाद दिन चाहन्छु, सम्माननीय राष्ट्रपति ज्युलाई उहाँले केही केही अडान लिनुभएकाले त्यसै दिन हुने कतिपय दुर्घटनाबाट मुलुक बचेको पनि छ,’ उनले भने। </p><p>तर अगाडिका दिन कसरी जान्छन्? त्यो भने भन्न नसकिने ज्ञवालीले बताए। यसो भन्दा उनले फागुन २१ गते हुने भनिएको निर्वाचनमाथि नै शंका व्यक्त गरे। ‘यत्तिकै भएर फागुनमा चुनाव भए के फरक पर्ला र? ल कांग्रेस आधा होला, अहिले ८९ सिट छ। ४५ मा झर्ला। एमाले आधा होला ८० छ ४० मा झर्ला। अनि एस(नेकपा एकीकृत समाजवादी) आउला, माओवादी(माओवादी केन्द्र) आउला, अरू केही आउलान्। संसद् रहने वितिक्कै त संविधान बाँच्यो। अहिले संविधान लिक बाहिर गएको स्थिति त ट्र्याकमा आयो,’ ज्ञवालीले टिप्पणी गरे। </p><p>तर जसले यस्तो गर्न खोजेको छ उसको भने निर्वाचनबाट सपना पूरा नहुने उनले दाबी गरे। ‘दुई तिहाइ बहुमत ल्याएर यो संविधानका आधारभूत पिलरहरू समाप्त पारौँ। त्यो त पूरा हुँदैन,’ उनले भने। </p><p>संविधानका पक्षधर शक्तिहरूले सय, सवा सय सिट स्वाभाविक जित्ने र फेरि सहजै  संविधान ट्र्याकमा आउने हुँदा त्यसो सपना पूरा नहुने बताउँदै उनले भने, ‘यत्ति हो त साथीहरूले खोजेको?’ </p><p>यसका पछाडि रहेकाहरूको सपना चुनावबाट पनि पूरा नहुने भएकाले त्यसैमा नरोकिने ज्ञवालीको दाबी छ। ‘जोजो छन् यी सबैका पछाडि किनभने म जेन–जी भन्दिनँ अब। किनभने अब उहाँहरू निर्णायक ठाउँमै हुनुहुन्न। त्यतिखेर सिनमा देखिरहेका साथीहरूका अभिव्यक्ति हेर्नुस् त। उहाँहरू एकदमै रनभुल्ल पर्नुभएको छ। कहाँबाट उहाँहरूले सुरु गर्नुभयो, स्थिति कहाँबाट कहाँ पुग्यो,’ उनले भने, ‘तर, उनी(अदृश्य शक्ति)हरू यहाँ रोकिन चाहँदैनन्।’ </p>",
  "content_text": "नेकपा एमालेका उपमहासचिव प्रदीप ज्ञवालीले जेन–जी आन्दोलनपछि अहिलेको अवस्था ल्याउन भूमिका खेल्ने अदृश्य शक्तिहरू यत्तिमै नरोकिने दाबी गरेका छन्। आइतबार एक कार्यक्रममा बोल्दै ज्ञवालीले त्यस्ता शक्तिहरू यत्तिमै रोकिन नचाहने टिप्पणी गरेका हुन्। ‘म के ठान्छु भने अहिले जे भएको छ, यसका पछाडि जो छन्, उनीहरूले चाहेको पार्ट वान(पहिलो भाग) मात्रै हो,’ ज्ञवालीले भने,‘हामी सबैलाई तरो ताजा छ नि असोज १८ बाट छिरेर माघ १९ मा पुगेको थियो एउटा घटनाक्रम।’ असोज १८ भनेर उनले २०५९ असोज १८ मा तत्कालीन राजा ज्ञानेन्द्र शाहले गरेको पहिलो ‘कु’ र माघ १९ भनेर २०६१ माघ १९ मा दोस्रो पटकको ‘कु’लाई भन्न खोजेका हुन्। ‘असोज १८ मा संसदबाट चुनिएका प्रधानमन्त्री शेरबहादुर देउवा बर्खास्त हुनुभयो। त्यहीँ रोकिएला भन्ने हामीले ठान्यौँ, जाँदाजाँदै त्यो त माघ १९ का लागि एउटा रिहर्सल मात्रै थियो,’ ज्ञवालीले भने। अहिले पनि प्रयत्न यो भन्दा अगाडि लैजाने हुने उनले बताए। उनले भने, ‘किनभने सबै कुराको अन्तर्यमा संविधान खारेजी, गणतन्त्र समाप्तिको कुरा छ।’ यस पटक नै सबै थोक हुनबाट राष्ट्रपति रामचन्द्र पौडेलले रोकेको दाबी गर्दै ज्ञवालीले धन्यवाद दिए। ‘म यस मानेमा धन्यवाद दिन चाहन्छु, सम्माननीय राष्ट्रपति ज्युलाई उहाँले केही केही अडान लिनुभएकाले त्यसै दिन हुने कतिपय दुर्घटनाबाट मुलुक बचेको पनि छ,’ उनले भने। तर अगाडिका दिन कसरी जान्छन्? त्यो भने भन्न नसकिने ज्ञवालीले बताए। यसो भन्दा उनले फागुन २१ गते हुने भनिएको निर्वाचनमाथि नै शंका व्यक्त गरे। ‘यत्तिकै भएर फागुनमा चुनाव भए के फरक पर्ला र? ल कांग्रेस आधा होला, अहिले ८९ सिट छ। ४५ मा झर्ला। एमाले आधा होला ८० छ ४० मा झर्ला। अनि एस(नेकपा एकीकृत समाजवादी) आउला, माओवादी(माओवादी केन्द्र) आउला, अरू केही आउलान्। संसद् रहने वितिक्कै त संविधान बाँच्यो। अहिले संविधान लिक बाहिर गएको स्थिति त ट्र्याकमा आयो,’ ज्ञवालीले टिप्पणी गरे। तर जसले यस्तो गर्न खोजेको छ उसको भने निर्वाचनबाट सपना पूरा नहुने उनले दाबी गरे। ‘दुई तिहाइ बहुमत ल्याएर यो संविधानका आधारभूत पिलरहरू समाप्त पारौँ। त्यो त पूरा हुँदैन,’ उनले भने। संविधानका पक्षधर शक्तिहरूले सय, सवा सय सिट स्वाभाविक जित्ने र फेरि सहजै संविधान ट्र्याकमा आउने हुँदा त्यसो सपना पूरा नहुने बताउँदै उनले भने, ‘यत्ति हो त साथीहरूले खोजेको?’ यसका पछाडि रहेकाहरूको सपना चुनावबाट पनि पूरा नहुने भएकाले त्यसैमा नरोकिने ज्ञवालीको दाबी छ। ‘जोजो छन् यी सबैका पछाडि किनभने म जेन–जी भन्दिनँ अब। किनभने अब उहाँहरू निर्णायक ठाउँमै हुनुहुन्न। त्यतिखेर सिनमा देखिरहेका साथीहरूका अभिव्यक्ति हेर्नुस् त। उहाँहरू एकदमै रनभुल्ल पर्नुभएको छ। कहाँबाट उहाँहरूले सुरु गर्नुभयो, स्थिति कहाँबाट कहाँ पुग्यो,’ उनले भने, ‘तर, उनी(अदृश्य शक्ति)हरू यहाँ रोकिन चाहँदैनन्।’",
  "fetched_at": "2025-09-21T13:52:46.572780Z",
  "id": "d59cd60722da5faacc9b1bb918d54d994f0606edab8c1cc2aff2d833b02d9e93",
  "images": [
    "https://images.nagariknewscdn.com/authors/1758461496_Remove%20background%20project-3.jpeg"
  ],
  "lang": "ne",
  "published_at": "2025-09-21T13:32:16Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "अहिले पनि प्रयत्न यो भन्दा अगाडि लैजाने हुने उनले बताए। उनले भने, ‘किनभने सबै कुराको अन्तर्यमा संविधान खारेजी, गणतन्त्र समाप्तिको कुरा छ।...",
  "tags": null,
  "title": "ज्ञवालीले सम्झाए असोज १८ र माघ १९ः दाबी गरे–अहिले स्थिति पनि यही रोकिन्न",
  "url": "https://nagariknews.nagariknetwork.com/politics/gyawali-recalled-asoj-18-and-magh-19-he-claimed-that-the-situation-will-not-stop-now-either-53-57.html",
  "version": 1
}