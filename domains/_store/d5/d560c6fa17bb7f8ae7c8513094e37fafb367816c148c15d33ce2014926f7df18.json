{
  "byline": "हुमाकान्त पोखरेल",
  "canonical_hash": "810820d89d30a51af1bc50a882a0dfd1901cfd347683a30ff3b02fc8259c20ba",
  "content_html": "<img alt=\"\" class=\"attachment-full size-full wp-post-image\" height=\"666\" src=\"https://rajdhanidaily.com/wp-content/uploads/2025/09/DSC_9929.jpg\" style=\"float: left; margin: 0 15px 15px 0;\" width=\"1000\" />\n<p>गुल्मी । गुल्मीमा दसैँलाई लक्षित गर्दै यात्रु सहायता कक्षको स्थापना गरिएको छ । जिल्ला प्रहरी कार्यालयको आयोजनामा सोमबार घटस्थापनाको दिन पारेर सदरमुकाम तम्घासको बुढाथोकी बसपार्कमा नागरिकको लागि यात्रु सहायता कक्षको स्थापना गरिएको हो ।</p>\n\n\n\n<p>बुटबल, काठमाडौंबाट जिल्ला आउने, सदरमुकामबाट विभिन्न ठाउँसम्म पुग्ने यात्रुले सहायता कक्षबाट लाभ लिन सक्नेछन् । विभिन्न ठाउँसम्म पुग्ने सवारी, छुट्ने समय, कसैलाई केही अप्ठ्यारो पर्दा वा प्रहरी, यातायात, होटल लगायतका विभिन्न जानकारी सहायता कक्षबाट लिन सकिनेछ ।</p>\n\n\n\n<p>तम्घाससँगै धुर्कोटको बर्बोट, मदानेको पुर्कोट दह, रिडी, मजुवा, वामी र शान्तिपुरमा पनि यात्रु सहायता कक्षको स्थापना गरिएको जिल्ला प्रहरी कार्यालयका प्रहरी उपरीक्षक नारायण अधिकारीले जानकारी दिए ।</p>\n\n\n\n<p>दशैं तिहारको समयमा बसपार्क क्षेत्रमा अत्यधिक भीड हुने भएकाले नागरिकको सहजताका लागि सहायता कक्ष स्थापना गरिएको प्रहरीले जनाएको छ । यो अवधिमा ओभर लोड र मापसे जाँचलाई कडाइका साथ लैजाने प्रहरीको योजना छ ।</p>\n\n\n\n<p>यात्रा गर्दा नागरिकले अनावश्यक सास्ती भोग्नुपर्ने, लुटिने तथा चर्को मूल्य तिर्नुपर्ने समेतका घटनालाई मध्यनजर गरी नागरिक सहायता कक्ष स्थापना गरिएको हो । सहायता कक्षबाट सबै नागरिकलाई सचेत भएर यात्रा गर्नका लागि जनचेतना फैलाउने काम प्रहरीले गर्नेछ ।</p>\n\n\n\n<p>सहज र सरल तरिकाबाट यात्राका लागि वातावरण तयार गर्न यात्रु र सम्बन्धित यातायात व्यवसायी संघ, संस्थासँग समन्वय गर्ने काम गरिनेछ । चाडपर्वका बेला हुनसक्ने आपराधिक क्रियाकलाप नियन्त्रण, सवारी दुर्घटना न्यूनीकरण गर्न र सहज यात्राका लागि पनि नागरिक सहायता कक्षबाट काम हुने प्रहरी प्रमुख अधिकारीको भनाई छ ।</p>\n\n\n\n<p>‘तम्घासको पनि बसपार्क र उदिनढुंगा गरी दुई ठाउँ सहायता कक्षको स्थापना गरेका छौँ ।’ अधिकारीले भने, ‘तिहारसम्म यात्रु सहायता कक्ष संचालनमा राखिनेछ ।’</p>\n\n\n\n<p>कार्यक्रमकै अवसरमा प्रमुख जिल्ला अधिकारी विष्णुप्रसाद कोइरालाले बस चालकलाई खादा लगाइदिएर सम्मान गरे । उनले नागरिकको सुरक्षाका लागि दसैंमा हुने विभिन्न मेलामा पनि सुरक्षा व्यवस्था कडा पारिएको पनि धारणा राखे ।</p>\n<p>The post <a href=\"https://rajdhanidaily.com/id/122276/\" rel=\"nofollow\">गुल्मीमा दसैँ लक्षित यात्रु सहायता कक्ष</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "गुल्मी । गुल्मीमा दसैँलाई लक्षित गर्दै यात्रु सहायता कक्षको स्थापना गरिएको छ । जिल्ला प्रहरी कार्यालयको आयोजनामा सोमबार घटस्थापनाको दिन पारेर सदरमुकाम तम्घासको बुढाथोकी बसपार्कमा नागरिकको लागि यात्रु सहायता कक्षको स्थापना गरिएको हो । बुटबल, काठमाडौंबाट जिल्ला आउने, सदरमुकामबाट विभिन्न ठाउँसम्म पुग्ने यात्रुले सहायता कक्षबाट लाभ लिन सक्नेछन् । विभिन्न ठाउँसम्म पुग्ने सवारी, छुट्ने समय, कसैलाई केही अप्ठ्यारो पर्दा वा प्रहरी, यातायात, होटल लगायतका विभिन्न जानकारी सहायता कक्षबाट लिन सकिनेछ । तम्घाससँगै धुर्कोटको बर्बोट, मदानेको पुर्कोट दह, रिडी, मजुवा, वामी र शान्तिपुरमा पनि यात्रु सहायता कक्षको स्थापना गरिएको जिल्ला प्रहरी कार्यालयका प्रहरी उपरीक्षक नारायण अधिकारीले जानकारी दिए । दशैं तिहारको समयमा बसपार्क क्षेत्रमा अत्यधिक भीड हुने भएकाले नागरिकको सहजताका लागि सहायता कक्ष स्थापना गरिएको प्रहरीले जनाएको छ । यो अवधिमा ओभर लोड र मापसे जाँचलाई कडाइका साथ लैजाने प्रहरीको योजना छ । यात्रा गर्दा नागरिकले अनावश्यक सास्ती भोग्नुपर्ने, लुटिने तथा चर्को मूल्य तिर्नुपर्ने समेतका घटनालाई मध्यनजर गरी नागरिक सहायता कक्ष स्थापना गरिएको हो । सहायता कक्षबाट सबै नागरिकलाई सचेत भएर यात्रा गर्नका लागि जनचेतना फैलाउने काम प्रहरीले गर्नेछ । सहज र सरल तरिकाबाट यात्राका लागि वातावरण तयार गर्न यात्रु र सम्बन्धित यातायात व्यवसायी संघ, संस्थासँग समन्वय गर्ने काम गरिनेछ । चाडपर्वका बेला हुनसक्ने आपराधिक क्रियाकलाप नियन्त्रण, सवारी दुर्घटना न्यूनीकरण गर्न र सहज यात्राका लागि पनि नागरिक सहायता कक्षबाट काम हुने प्रहरी प्रमुख अधिकारीको भनाई छ । ‘तम्घासको पनि बसपार्क र उदिनढुंगा गरी दुई ठाउँ सहायता कक्षको स्थापना गरेका छौँ ।’ अधिकारीले भने, ‘तिहारसम्म यात्रु सहायता कक्ष संचालनमा राखिनेछ ।’ कार्यक्रमकै अवसरमा प्रमुख जिल्ला अधिकारी विष्णुप्रसाद कोइरालाले बस चालकलाई खादा लगाइदिएर सम्मान गरे । उनले नागरिकको सुरक्षाका लागि दसैंमा हुने विभिन्न मेलामा पनि सुरक्षा व्यवस्था कडा पारिएको पनि धारणा राखे । The post गुल्मीमा दसैँ लक्षित यात्रु सहायता कक्ष appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-22T08:31:58.299059Z",
  "id": "d560c6fa17bb7f8ae7c8513094e37fafb367816c148c15d33ce2014926f7df18",
  "images": [
    "https://rajdhanidaily.com/wp-content/uploads/2025/09/DSC_9929.jpg"
  ],
  "lang": "ne",
  "published_at": "2025-09-22T08:09:19Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"666\" src=\"https://rajdhanidaily.com/wp-content/uploads/2025/09/DSC_9929.jpg\" style=\"float: left; margin: 0 15px 15px 0;\" width=\"1000\" />गुल्मी । गुल्मीमा दसैँलाई लक्षित गर्दै यात्रु सहायता कक्षको स्थापना गरिएको छ । जिल्ला प्रहरी कार्यालयको आयोजनामा सोमबार घटस्थापनाको दिन पारेर सदरमुकाम तम्घासको बुढाथोकी बसपार्कमा नागरिकको लागि यात्रु सहायता कक्षको स्थापना गरिएको हो । बुटबल, काठमाडौंबाट जिल्ला आउने, सदरमुकामबाट विभिन्न ठाउँसम्म पुग्ने यात्रुले सहायता कक्षबाट लाभ लिन सक्नेछन् । विभिन्न ठाउँसम्म पुग्ने सवारी, छुट्ने समय, [&#8230;]</p>\n<p>The post <a href=\"https://rajdhanidaily.com/id/122276/\" rel=\"nofollow\">गुल्मीमा दसैँ लक्षित यात्रु सहायता कक्ष</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "गुल्मीमा दसैँ लक्षित यात्रु सहायता कक्ष",
  "url": "https://rajdhanidaily.com/id/122276/",
  "version": 1
}