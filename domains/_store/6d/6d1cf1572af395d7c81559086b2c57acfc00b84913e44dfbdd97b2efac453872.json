{
  "byline": "दीपक ओली",
  "canonical_hash": "f5921d150f515af0ef7620dddcc2621477ae38b2a939e78055064c3ef7579551",
  "content_html": "<img alt=\"\" class=\"attachment-full size-full wp-post-image\" height=\"422\" src=\"https://rajdhanidaily.com/wp-content/uploads/2025/09/news-photo-dhi-03.jpeg\" style=\"float: left; margin: 0 15px 15px 0;\" width=\"828\" />\n<p>धनगढी । जेनजी आन्दोलनका क्रममा धनगढीमा ४ करोड ५२ लाखका इम्बोस्ड नम्बर प्लेट जलाइएका छन् । यातायात विभागले यातायात कार्यालय धगनढीका लागि १८ हजार १ सयबढी मोटरसाइकलका इम्बोस्ड नम्बर प्लेटहरू पठाएको थियो ।</p>\n\n\n\n<p>२४ भदौमा भएको जेनजी आन्दोलनका क्रममा आन्दोलनकारीले यातायात कार्यालय धनगढीमा आगजनी गर्दा ती नम्बर प्लेट जलेर नष्ट भएका छन् । यातायात विभागको समूह २५ भदौमा धनगढी आउने र इम्बोस्ड नम्बर प्लेटको विषयमा प्रशिक्षण तथा छलफल गर्ने कार्यक्रम थियो ।</p>\n\n\n\n<p>सुदूरपश्चिमको भौतिक पूर्वाधार विकास मन्त्रालय मातहतको यातायात कार्यालय धनगढीले १ असोजबाट इम्बोस्ड नम्बर प्लेटहरू वितरणको तयारी गरेको थियो । तर, २३ र २४ भदौको जेनजी आन्दोलनका क्रममा १८ हजार १ सयवटा मोटरसाइकलका इम्बोस्ड नम्बर प्लेटहरू जलेर नष्ट भएका छन् । यातायात कार्यालय धनगढीका प्रमुख भूवन जोशीले भने, ‘हामीसँग १८ हजार १ सय इम्बोस्ड नम्बर प्लेट आएका थिए, १ असोजबाट सेवा दिने योजना थियो तर आन्दोलनमा सबै जलेका छन्, सुरुमै आँखा लगाए ।’</p>\n\n\n\n<p>इम्बोस्ड नम्बर प्लेटमा ठूलो आर्थिक चलखेल भएको आरोपका बीच विभागले बिक्री वितरण गर्न थालेको थियो । धनगढीका लागिसमेत ४ कराड ५२ लाख बढीका इम्बोस्ड नम्बर प्लेटहरू पठाइएको थियो । तर, जेनजीको आन्दोलनका क्रममा सुरुमै इम्बोस्ड नम्बर प्लेट रहेको गोदाममा आगो झोसिएको थियो । यातायात कार्यालय धनगढीको प्राविधिक शाखाको गोदाममा रहेका इम्बोस्ड नम्बर प्लेटहरू तीन दिनसम्म जलेर खरानी भएका छन् ।</p>\n\n\n\n<p>आन्दोलनका कारण यातायात कार्यालय, धनगढीमा अन्य क्षतिसँगै ४ करोड ५२ लाख बढीका इम्बोस्ड नम्बर प्लेटहरू जलेका छन् । उनले भने, ‘एक प्लेटको २५ सय हुन्छ, साढे ४ करोडको इम्बोस्ड नम्बर प्लेटमा क्षति भएको छ भने कार्यालयमा अन्य क्षति १ करोड ५० लाख रपैयाँबढी भएको छ ।’</p>\n\n\n\n<p>विदेशबाट आयात गरिएका इम्बोस्ड नम्बर प्लेटहरू गद्दासहितको बाकसमा राखिएका थिए । सोही कारणले पनि तीन दिनसम्म आगो बलेको हो । भ्रष्ट्राचार गरिएको भन्दै आन्दोलनकारीहरूले सुरुमा नै सोही गोदाममा आगो लगाएका हुन् । विभागले नै खरिद गरेको इम्बोस्ड नम्बर प्लेटहरू यातायात कार्यालयहरूले वितरण गर्ने मात्र हो । तर, धनगढी आएका इम्बोस्ड नम्बर प्लेटहरू जलेपछि यातायात कार्यालय समस्यामा परेको छ ।</p>\n\n\n\n<p>बिहीबारबाट यातायात कार्यालयको अन्य सेवा सुरु भए पनि इम्बोस्ड नम्बर प्लेट वितरण गर्न नसकिने अवस्था आएको छ । यातायात कार्यालय, धनगढीका प्रमुख जोशीले भने, ‘पुरै तीन दिनसम्म आगो थियो, बाहिर गत्था थियो, मैले प्रयाश गरेको थिए तर आगो निभाउन सकिएन ।’ जेनजीको आन्दोलनका क्रममा यातायात कार्यालय धनगढीका फर्निचर र उपकरणहरू मात्र १ करोड ५० लाख रुपैयाँबढीका जलेर नष्ट भएका छन् ।</p>\n<p>The post <a href=\"https://rajdhanidaily.com/id/122168/\" rel=\"nofollow\">धनगढीमा जले ४ करोड ५२ लाखका इम्बोस्ड नम्बर प्लेट</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "धनगढी । जेनजी आन्दोलनका क्रममा धनगढीमा ४ करोड ५२ लाखका इम्बोस्ड नम्बर प्लेट जलाइएका छन् । यातायात विभागले यातायात कार्यालय धगनढीका लागि १८ हजार १ सयबढी मोटरसाइकलका इम्बोस्ड नम्बर प्लेटहरू पठाएको थियो । २४ भदौमा भएको जेनजी आन्दोलनका क्रममा आन्दोलनकारीले यातायात कार्यालय धनगढीमा आगजनी गर्दा ती नम्बर प्लेट जलेर नष्ट भएका छन् । यातायात विभागको समूह २५ भदौमा धनगढी आउने र इम्बोस्ड नम्बर प्लेटको विषयमा प्रशिक्षण तथा छलफल गर्ने कार्यक्रम थियो । सुदूरपश्चिमको भौतिक पूर्वाधार विकास मन्त्रालय मातहतको यातायात कार्यालय धनगढीले १ असोजबाट इम्बोस्ड नम्बर प्लेटहरू वितरणको तयारी गरेको थियो । तर, २३ र २४ भदौको जेनजी आन्दोलनका क्रममा १८ हजार १ सयवटा मोटरसाइकलका इम्बोस्ड नम्बर प्लेटहरू जलेर नष्ट भएका छन् । यातायात कार्यालय धनगढीका प्रमुख भूवन जोशीले भने, ‘हामीसँग १८ हजार १ सय इम्बोस्ड नम्बर प्लेट आएका थिए, १ असोजबाट सेवा दिने योजना थियो तर आन्दोलनमा सबै जलेका छन्, सुरुमै आँखा लगाए ।’ इम्बोस्ड नम्बर प्लेटमा ठूलो आर्थिक चलखेल भएको आरोपका बीच विभागले बिक्री वितरण गर्न थालेको थियो । धनगढीका लागिसमेत ४ कराड ५२ लाख बढीका इम्बोस्ड नम्बर प्लेटहरू पठाइएको थियो । तर, जेनजीको आन्दोलनका क्रममा सुरुमै इम्बोस्ड नम्बर प्लेट रहेको गोदाममा आगो झोसिएको थियो । यातायात कार्यालय धनगढीको प्राविधिक शाखाको गोदाममा रहेका इम्बोस्ड नम्बर प्लेटहरू तीन दिनसम्म जलेर खरानी भएका छन् । आन्दोलनका कारण यातायात कार्यालय, धनगढीमा अन्य क्षतिसँगै ४ करोड ५२ लाख बढीका इम्बोस्ड नम्बर प्लेटहरू जलेका छन् । उनले भने, ‘एक प्लेटको २५ सय हुन्छ, साढे ४ करोडको इम्बोस्ड नम्बर प्लेटमा क्षति भएको छ भने कार्यालयमा अन्य क्षति १ करोड ५० लाख रपैयाँबढी भएको छ ।’ विदेशबाट आयात गरिएका इम्बोस्ड नम्बर प्लेटहरू गद्दासहितको बाकसमा राखिएका थिए । सोही कारणले पनि तीन दिनसम्म आगो बलेको हो । भ्रष्ट्राचार गरिएको भन्दै आन्दोलनकारीहरूले सुरुमा नै सोही गोदाममा आगो लगाएका हुन् । विभागले नै खरिद गरेको इम्बोस्ड नम्बर प्लेटहरू यातायात कार्यालयहरूले वितरण गर्ने मात्र हो । तर, धनगढी आएका इम्बोस्ड नम्बर प्लेटहरू जलेपछि यातायात कार्यालय समस्यामा परेको छ । बिहीबारबाट यातायात कार्यालयको अन्य सेवा सुरु भए पनि इम्बोस्ड नम्बर प्लेट वितरण गर्न नसकिने अवस्था आएको छ । यातायात कार्यालय, धनगढीका प्रमुख जोशीले भने, ‘पुरै तीन दिनसम्म आगो थियो, बाहिर गत्था थियो, मैले प्रयाश गरेको थिए तर आगो निभाउन सकिएन ।’ जेनजीको आन्दोलनका क्रममा यातायात कार्यालय धनगढीका फर्निचर र उपकरणहरू मात्र १ करोड ५० लाख रुपैयाँबढीका जलेर नष्ट भएका छन् । The post धनगढीमा जले ४ करोड ५२ लाखका इम्बोस्ड नम्बर प्लेट appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-19T23:52:30.203207Z",
  "id": "6d1cf1572af395d7c81559086b2c57acfc00b84913e44dfbdd97b2efac453872",
  "images": [
    "https://rajdhanidaily.com/wp-content/uploads/2025/09/news-photo-dhi-03.jpeg"
  ],
  "lang": "ne",
  "published_at": "2025-09-19T23:41:24Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"422\" src=\"https://rajdhanidaily.com/wp-content/uploads/2025/09/news-photo-dhi-03.jpeg\" style=\"float: left; margin: 0 15px 15px 0;\" width=\"828\" />धनगढी । जेनजी आन्दोलनका क्रममा धनगढीमा ४ करोड ५२ लाखका इम्बोस्ड नम्बर प्लेट जलाइएका छन् । यातायात विभागले यातायात कार्यालय धगनढीका लागि १८ हजार १ सयबढी मोटरसाइकलका इम्बोस्ड नम्बर प्लेटहरू पठाएको थियो । २४ भदौमा भएको जेनजी आन्दोलनका क्रममा आन्दोलनकारीले यातायात कार्यालय धनगढीमा आगजनी गर्दा ती नम्बर प्लेट जलेर नष्ट भएका छन् । यातायात विभागको [&#8230;]</p>\n<p>The post <a href=\"https://rajdhanidaily.com/id/122168/\" rel=\"nofollow\">धनगढीमा जले ४ करोड ५२ लाखका इम्बोस्ड नम्बर प्लेट</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "धनगढीमा जले ४ करोड ५२ लाखका इम्बोस्ड नम्बर प्लेट",
  "url": "https://rajdhanidaily.com/id/122168/",
  "version": 1
}