{
  "byline": "नेपाल जापान",
  "canonical_hash": "e94d8a54af070905e940199466b3845bf40adc209f70fc831a71d3cd76a0b199",
  "content_html": "<p style=\"text-align: justify;\">सरकारी तहबाटै भिजिट भिसाका नाममा खाडी मुलुकहरुमा मानव तस्करी भैरहेको भन्दै सडकदेखि संसददेखि चर्को आवाज उठिरहेका बेला संयुक्त अरब इमिरेट्स (युएई)ले नपालीलाई भिजिट भिसा जारी गर्न बन्द गरेको समाचार छ ।</p>\n<p style=\"text-align: justify;\">युएईका लागि भिसा सेवा प्रदान गर्ने संस्थाहरूले यसका लागि आवेदन लिन बन्द गरी सम्बन्धित देशले नेपालीको लागि अस्थायी रूपमा आवेदन लिन रोकेको सूचना दिन थालेका छन् ।</p>\n<p style=\"text-align: justify;\">युएईमा हाल ८ लाख नेपाली कार्यरत रहेको र त्यसमध्ये भिजिट भिसामार्फत रोजगारी भिसामा परिवर्तन गर्नेको संख्या तीन लाख रहेको अनुमान छ ।</p>\n<p style=\"text-align: justify;\">युएई सरकारले भने यसबारे आधिकारिक रुपमा सार्वजनिक सूचना जारी गरेको छैन । नेपालबाट सबैभन्दा बढी भिजिट भिसा लिई जाने देश युएई हो ।</p>\n<p style=\"text-align: justify;\">युएईको लागि नेपाली राजदूत तेजबहादुर क्षेत्रीले भिसा बन्द गरेको सूचना औपचारिक रूपमा नआए पनि भिसा बन्द गरेको सूचना नेपालीबाट पाएको र यसबारे सोधखोज गर्ने बताउनुभएको छ ।</p>\n<p style=\"text-align: justify;\">भदौ २४ गतेको प्रदर्शनमा तोडफोड, आगजनी र लुटपाट गर्नेमाथि सरकारले अनुसन्धान गरी कारबाही गर्ने र जेलबाट फरार भएको खबर सार्वजनिक भएपछि युएईले भिजिट भिसाको निवेदन लिन छाडेको अनुमान छ ।</p>",
  "content_text": "सरकारी तहबाटै भिजिट भिसाका नाममा खाडी मुलुकहरुमा मानव तस्करी भैरहेको भन्दै सडकदेखि संसददेखि चर्को आवाज उठिरहेका बेला संयुक्त अरब इमिरेट्स (युएई)ले नपालीलाई भिजिट भिसा जारी गर्न बन्द गरेको समाचार छ । युएईका लागि भिसा सेवा प्रदान गर्ने संस्थाहरूले यसका लागि आवेदन लिन बन्द गरी सम्बन्धित देशले नेपालीको लागि अस्थायी रूपमा आवेदन लिन रोकेको सूचना दिन थालेका छन् । युएईमा हाल ८ लाख नेपाली कार्यरत रहेको र त्यसमध्ये भिजिट भिसामार्फत रोजगारी भिसामा परिवर्तन गर्नेको संख्या तीन लाख रहेको अनुमान छ । युएई सरकारले भने यसबारे आधिकारिक रुपमा सार्वजनिक सूचना जारी गरेको छैन । नेपालबाट सबैभन्दा बढी भिजिट भिसा लिई जाने देश युएई हो । युएईको लागि नेपाली राजदूत तेजबहादुर क्षेत्रीले भिसा बन्द गरेको सूचना औपचारिक रूपमा नआए पनि भिसा बन्द गरेको सूचना नेपालीबाट पाएको र यसबारे सोधखोज गर्ने बताउनुभएको छ । भदौ २४ गतेको प्रदर्शनमा तोडफोड, आगजनी र लुटपाट गर्नेमाथि सरकारले अनुसन्धान गरी कारबाही गर्ने र जेलबाट फरार भएको खबर सार्वजनिक भएपछि युएईले भिजिट भिसाको निवेदन लिन छाडेको अनुमान छ ।",
  "fetched_at": "2025-09-15T11:52:28.012060Z",
  "id": "6d6f3cc73792b01218f77e461bb9dd548fd3f019f2754f83bd72d01d99bc9dbc",
  "images": [],
  "lang": "ne",
  "published_at": "2025-09-15T11:48:19Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "सरकारी तहबाटै भिजिट भिसाका नाममा खाडी मुलुकहरुमा मानव तस्करी भैरहेको भन्दै सडकदेखि संसददेखि चर्को आवाज उठिरहेका बेला संयुक्त अरब इमिरेट्स (युएई)ले नपालीलाई भिजिट भिसा जारी गर्न बन्द गरेको समाचार छ । युएईका लागि भिसा सेवा प्रदान गर्ने संस्थाहरूले यसका लागि आवेदन लिन बन्द गरी सम्बन्धित देशले नेपालीको लागि अस्थायी रूपमा आवेदन लिन रोकेको सूचना दिन &#8230;",
  "tags": null,
  "title": "युएईले नेपालीका लागि बन्द गर्यो भिजिट भिसा",
  "url": "https://www.nepaljapan.com/09/15/680984/",
  "version": 1
}