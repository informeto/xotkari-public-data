{
  "byline": "देश सञ्चार",
  "canonical_hash": "a72408eee2f6a4f8baf9d7f4df641221220aaa1a7c65dc13fab592299376c80a",
  "content_html": "<p>काठमाडौँ- भदौ २३ र २४ गते भएको ‘जेनजी’ आन्दोलनका क्रममा तोडफोड र आगजनीपछि भागेका कैदीमध्ये अझै ८ हजार २२६ जना फरार रहेका छन्।</p>\n<p>कारागार व्यवस्थापन विभागका निर्देशक चोमेन्द्र न्यौपानेका अनुसार देशभरका २८ कारागार र ९ बालसुधार गृहबाट १४ हजार ५५५ कैदीबन्दी निस्किएका थिए। तीमध्ये ६ हजार ३२८ जना फर्किसके पनि बाँकी अझै सम्पर्कमा आएका छैनन्।</p>\n<p>उनीहरूले बताए अनुसार कारागारबाट १३ हजार ५९१ र सुधारगृहबाट ९६४ जना भागेका थिए। फर्किएका मध्ये कारागारका ५ हजार ९८७ र सुधारगृहका ३४१ जना छन्।</p>\n<p>आन्दोलनकै क्रममा प्रहरी हिरासतमा रहेका करिब २ हजार आरोपीसमेत फरार भएको नेपाल प्रहरीले जनाएको छ।</p>\n<p>हाल देशभर ३० हजार ६३४ कैदीमध्ये २१ हजार ९९९ मात्र जेलमा रहेका छन्। यस क्रममा नख्खु कारागारबाट निस्किएका रास्वपा सभापति रवि लामिछाने पुनः जेल फर्किएका छन्।</p>",
  "content_text": "काठमाडौँ- भदौ २३ र २४ गते भएको ‘जेनजी’ आन्दोलनका क्रममा तोडफोड र आगजनीपछि भागेका कैदीमध्ये अझै ८ हजार २२६ जना फरार रहेका छन्। कारागार व्यवस्थापन विभागका निर्देशक चोमेन्द्र न्यौपानेका अनुसार देशभरका २८ कारागार र ९ बालसुधार गृहबाट १४ हजार ५५५ कैदीबन्दी निस्किएका थिए। तीमध्ये ६ हजार ३२८ जना फर्किसके पनि बाँकी अझै सम्पर्कमा आएका छैनन्। उनीहरूले बताए अनुसार कारागारबाट १३ हजार ५९१ र सुधारगृहबाट ९६४ जना भागेका थिए। फर्किएका मध्ये कारागारका ५ हजार ९८७ र सुधारगृहका ३४१ जना छन्। आन्दोलनकै क्रममा प्रहरी हिरासतमा रहेका करिब २ हजार आरोपीसमेत फरार भएको नेपाल प्रहरीले जनाएको छ। हाल देशभर ३० हजार ६३४ कैदीमध्ये २१ हजार ९९९ मात्र जेलमा रहेका छन्। यस क्रममा नख्खु कारागारबाट निस्किएका रास्वपा सभापति रवि लामिछाने पुनः जेल फर्किएका छन्।",
  "fetched_at": "2025-09-21T03:11:15.394130Z",
  "id": "dbde0191446a47141529abc48036c0df35d3e3379f7c243ea4aa3080148dac24",
  "images": [],
  "lang": "ne",
  "published_at": "2025-09-21T02:53:39Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "काठमाडौँ- भदौ २३ र २४ गते भएको ‘जेनजी’ आन्दोलनका क्रममा...",
  "tags": null,
  "title": "‘जेनजी’ प्रदर्शनपछि ८ हजारभन्दा बढी कैदी अझै फरार",
  "url": "https://deshsanchar.com/2025/09/21/1096466/",
  "version": 1
}