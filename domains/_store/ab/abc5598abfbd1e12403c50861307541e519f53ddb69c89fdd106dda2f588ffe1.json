{
  "byline": "राजधानी संवाददाता",
  "canonical_hash": "a93a5cc88a8a3940e82e84d281559f53b54aa8b98e6d2919b3cfc0e818a24e04",
  "content_html": "<img alt=\"\" class=\"attachment-full size-full wp-post-image\" height=\"669\" src=\"https://rajdhanidaily.com/wp-content/uploads/2025/09/sambidhan.jpg\" style=\"float: left; margin: 0 15px 15px 0;\" width=\"800\" />\n<p>काठमाडौं । ३ असोज २०७२ मा जारी भएको नेपालको संविधानले १० वर्ष पूरा गरेको छ । संविधान दिवसका दिन सरकारले टुँडिखेलमा आयोजना गरेको संविधान दिवसको औपचारिक कार्यक्रमदेखि राजनीतिक दलले आयोजना गरेका कार्यक्रम र सन्देशमा आफ्नै रटान देखिएका छन् ।</p>\n\n\n\n<p>संविधान जारी गरेकै दिनदेखि यो संविधान मान्ने र नमान्ने कित्तामा बाँडिएका राजनीतिक दल र पक्षधरहरूले आआफ्ना रटान जारी राख्दै आएका छन् । मधेशवादी दल र राप्रपालगायतका केही राजनीतिक दल तथा समूहले यो संविधान नमान्ने संकेत जारी भएकै दिनदेखि गरेका हुन् ।</p>\n\n\n\n<p>भलै उनीहरू यही संविधानको व्यवस्थाअनुसार भएको निर्वाचनमा सहभागी भएर संसद्मा प्रतिनिधित्व गरिरहे पनि संविधानको विषयमा राख्दै आएको भिन्न मत कायम नै छ ।</p>\n\n\n\n<p>संविधान दिवस मनाउँदैगर्दा राष्ट्रपति रामचन्द्र पौडेलले सबैलाई समेट्नसक्ने विशेषता भन्दै संविधानको प्रशंसा गरेका छन् भने केही दिनअघि मात्रै उनले संविधानलाई ‘बडो जुक्तिपूर्वक’ जोगाएको भनेर विज्ञप्ती नै प्रकाशित गरेका थिए ।</p>\n\n\n\n<p>प्रधानमन्त्री सुशीला कार्कीले पनि यो संविधानकै दायराभित्रबाट परिवर्तनका अपेक्षाहरूलाई सम्बोधन गर्नसक्ने बताउँदै संविधानको रक्षा र आवधिक परिमार्जन तथा सुधारको सुनिश्चितता हुने दृढता व्यक्त गरेकी छन् ।</p>\n\n\n\n<p>नेकपा एमालेले संविधान दिवसको दिनमा पार्टी कार्यालयमा एक कार्यक्रमको आयोजना नै गरी बडो कष्टपूर्वक जारी गरिएको नागरिकहरूले ७ दशक संघर्ष गरेर निर्माण गरेको संविधान समाजवादउन्मुख र युगीन अभिभारा बोकेको भन्दै प्रशंसा गरेका छन् ।</p>\n\n\n\n<p>नेकपा माओवादी केन्द्रले कार्यकारी राष्ट्रपतिको व्यवस्थाबाहेक धेरै हिसाबले अग्रगामी संविधान भएकाले परिमार्जन गर्दै प्राप्त राजनीतिक अधिकार जोगाउनुपर्नेमा जोड दिएका छन् । संविधानलाई नमान्ने घोषणा गरेका राप्रपा, तराईकेन्द्रित केही दल र राजनीतिक व्यक्तिले अहिले पनि संविधानको विरोध गरिरहेका छन् ।</p>\n\n\n\n<p><strong>गफमै सीमित संविधान संशोधन<br /></strong>संविधान संशोधनको विषय संविधान जारी गरेलगत्तै आन्दोलनमा उत्रेको मधेशवादी तथा पहिचानवादी दल तथा संगठनहरूसँग भएका वार्ताहरूमा सहमतिको बुँदाका रूपमा धेरै अगाडिदेखि रहेको छ ।</p>\n\n\n\n<p>तर, संविधान संशोधनको सर्तमा सम्झौता गरेको दल वा समूहले समेत संविधान संशोधनलाई आफ्नो अवतरणको मार्गका रूपमा मात्रै लिन्छ, मागका रूपमा लिँदैन । यसरी संविधान संशोधन हुन नसक्दा संविधान न स्वीकार्य न त अस्वीकार्यजस्तै भएको संविधानविद्हरू टिप्पणी गर्छन् । ‘केही प्रावधानबाहेक संविधान परिवर्तनीय दस्तावेज नै हो तर स्वीकार्न पनि नसक्ने, फेर्न पनि नसक्ने ठाउँमा पुगेर अडिएका छौं,’ संविधानविद् चन्द्रकान्त ज्ञवालीले भने ।</p>\n\n\n\n<p><strong>संशोधनभन्दा खारेज सजिलो<br /></strong>राष्ट्रिय प्रजातन्त्र पार्टीका अध्यक्ष राजेन्द्र लिङ्देन वर्तमान संविधान संशोधन गर्नभन्दा खारेज गर्न सजिलो भएको बताउँछन् । उनले भने, ‘संशोधनका लागि दुई तिहाइ चाहिन्छ, जुन यो व्यवस्थाबाट नेपालमा सम्भव नै छैन, तर दुई दिनमा सत्तापलट हुनेगरी भएको विद्रोहको भावनामाथि गद्दारी नभएको भए संविधान खारेज गरी नयाँ निर्माण गर्न सजिलो हुन्थ्यो ।’</p>\n<p>The post <a href=\"https://rajdhanidaily.com/id/122153/\" rel=\"nofollow\">संविधान दिवसः संशोधन न जोगाउने अडान</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । ३ असोज २०७२ मा जारी भएको नेपालको संविधानले १० वर्ष पूरा गरेको छ । संविधान दिवसका दिन सरकारले टुँडिखेलमा आयोजना गरेको संविधान दिवसको औपचारिक कार्यक्रमदेखि राजनीतिक दलले आयोजना गरेका कार्यक्रम र सन्देशमा आफ्नै रटान देखिएका छन् । संविधान जारी गरेकै दिनदेखि यो संविधान मान्ने र नमान्ने कित्तामा बाँडिएका राजनीतिक दल र पक्षधरहरूले आआफ्ना रटान जारी राख्दै आएका छन् । मधेशवादी दल र राप्रपालगायतका केही राजनीतिक दल तथा समूहले यो संविधान नमान्ने संकेत जारी भएकै दिनदेखि गरेका हुन् । भलै उनीहरू यही संविधानको व्यवस्थाअनुसार भएको निर्वाचनमा सहभागी भएर संसद्मा प्रतिनिधित्व गरिरहे पनि संविधानको विषयमा राख्दै आएको भिन्न मत कायम नै छ । संविधान दिवस मनाउँदैगर्दा राष्ट्रपति रामचन्द्र पौडेलले सबैलाई समेट्नसक्ने विशेषता भन्दै संविधानको प्रशंसा गरेका छन् भने केही दिनअघि मात्रै उनले संविधानलाई ‘बडो जुक्तिपूर्वक’ जोगाएको भनेर विज्ञप्ती नै प्रकाशित गरेका थिए । प्रधानमन्त्री सुशीला कार्कीले पनि यो संविधानकै दायराभित्रबाट परिवर्तनका अपेक्षाहरूलाई सम्बोधन गर्नसक्ने बताउँदै संविधानको रक्षा र आवधिक परिमार्जन तथा सुधारको सुनिश्चितता हुने दृढता व्यक्त गरेकी छन् । नेकपा एमालेले संविधान दिवसको दिनमा पार्टी कार्यालयमा एक कार्यक्रमको आयोजना नै गरी बडो कष्टपूर्वक जारी गरिएको नागरिकहरूले ७ दशक संघर्ष गरेर निर्माण गरेको संविधान समाजवादउन्मुख र युगीन अभिभारा बोकेको भन्दै प्रशंसा गरेका छन् । नेकपा माओवादी केन्द्रले कार्यकारी राष्ट्रपतिको व्यवस्थाबाहेक धेरै हिसाबले अग्रगामी संविधान भएकाले परिमार्जन गर्दै प्राप्त राजनीतिक अधिकार जोगाउनुपर्नेमा जोड दिएका छन् । संविधानलाई नमान्ने घोषणा गरेका राप्रपा, तराईकेन्द्रित केही दल र राजनीतिक व्यक्तिले अहिले पनि संविधानको विरोध गरिरहेका छन् । गफमै सीमित संविधान संशोधन संविधान संशोधनको विषय संविधान जारी गरेलगत्तै आन्दोलनमा उत्रेको मधेशवादी तथा पहिचानवादी दल तथा संगठनहरूसँग भएका वार्ताहरूमा सहमतिको बुँदाका रूपमा धेरै अगाडिदेखि रहेको छ । तर, संविधान संशोधनको सर्तमा सम्झौता गरेको दल वा समूहले समेत संविधान संशोधनलाई आफ्नो अवतरणको मार्गका रूपमा मात्रै लिन्छ, मागका रूपमा लिँदैन । यसरी संविधान संशोधन हुन नसक्दा संविधान न स्वीकार्य न त अस्वीकार्यजस्तै भएको संविधानविद्हरू टिप्पणी गर्छन् । ‘केही प्रावधानबाहेक संविधान परिवर्तनीय दस्तावेज नै हो तर स्वीकार्न पनि नसक्ने, फेर्न पनि नसक्ने ठाउँमा पुगेर अडिएका छौं,’ संविधानविद् चन्द्रकान्त ज्ञवालीले भने । संशोधनभन्दा खारेज सजिलो राष्ट्रिय प्रजातन्त्र पार्टीका अध्यक्ष राजेन्द्र लिङ्देन वर्तमान संविधान संशोधन गर्नभन्दा खारेज गर्न सजिलो भएको बताउँछन् । उनले भने, ‘संशोधनका लागि दुई तिहाइ चाहिन्छ, जुन यो व्यवस्थाबाट नेपालमा सम्भव नै छैन, तर दुई दिनमा सत्तापलट हुनेगरी भएको विद्रोहको भावनामाथि गद्दारी नभएको भए संविधान खारेज गरी नयाँ निर्माण गर्न सजिलो हुन्थ्यो ।’ The post संविधान दिवसः संशोधन न जोगाउने अडान appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-19T23:19:37.162335Z",
  "id": "abc5598abfbd1e12403c50861307541e519f53ddb69c89fdd106dda2f588ffe1",
  "images": [
    "https://rajdhanidaily.com/wp-content/uploads/2025/09/sambidhan.jpg"
  ],
  "lang": "ne",
  "published_at": "2025-09-19T23:12:16Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"669\" src=\"https://rajdhanidaily.com/wp-content/uploads/2025/09/sambidhan.jpg\" style=\"float: left; margin: 0 15px 15px 0;\" width=\"800\" />काठमाडौं । ३ असोज २०७२ मा जारी भएको नेपालको संविधानले १० वर्ष पूरा गरेको छ । संविधान दिवसका दिन सरकारले टुँडिखेलमा आयोजना गरेको संविधान दिवसको औपचारिक कार्यक्रमदेखि राजनीतिक दलले आयोजना गरेका कार्यक्रम र सन्देशमा आफ्नै रटान देखिएका छन् । संविधान जारी गरेकै दिनदेखि यो संविधान मान्ने र नमान्ने कित्तामा बाँडिएका राजनीतिक दल र पक्षधरहरूले आआफ्ना [&#8230;]</p>\n<p>The post <a href=\"https://rajdhanidaily.com/id/122153/\" rel=\"nofollow\">संविधान दिवसः संशोधन न जोगाउने अडान</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "संविधान दिवसः संशोधन न जोगाउने अडान",
  "url": "https://rajdhanidaily.com/id/122153/",
  "version": 1
}