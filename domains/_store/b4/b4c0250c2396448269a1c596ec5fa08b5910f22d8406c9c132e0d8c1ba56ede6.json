{
  "byline": "Prakash Timalsina",
  "canonical_hash": "58173e31fa044f301df836151387dc2f503677eaabbf4ee27895df5b78d7c241",
  "content_html": "<p>एजेन्सी &#8211; <strong>युरोपियन च्याम्पियन्स लिगको साविक विजेता पेरिस सेन्ट–जर्मेन (पिएसजी) ले विजयी सुरुवात गरेको छ।</strong></p>\n\n\n\n<p>४ खेलाडीले गाोल गरेको खेलमा पिएसजीले इटालियन क्लब एटलान्टामाथि ४–० को प्रभावशाली जित निकालेको छ। </p>\n\n\n\n<p>पार्क दे प्रिन्समा भएको खेलमा घरेलु टोलीले सुरुवातमै गोल गर्दै दबाब बनायो। खेलको तेस्रो मिनेटमा कप्तान मार्किन्होस ले हेडरमार्फत पहिलो गोल गरे। त्यसपछि ३९ औं मिनेटमा जर्जियन स्टार ख्विचा क्वारात्सखेलिया ले गोल गर्दै अन्तर २–० बनाए।</p>\n\n\n\n<p>५१ औं मिनेटमा नुनो मेन्डेस ले सुन्दर प्रहारमार्फत तेस्रो गोल थपे। इन्ज्युरी समयको पहिलो मिनेटमा गोनकालो रामोस ले गोल गर्दै स्कोरलाई ४–० मा पुर्&#x200d;याए।</p>\n\n\n\n<p>अर्को खेलमा कप्तान भर्जिल भ्यान डाइकले इन्ज्युरी समयमा निर्णायक गोल गरेपछि लिभरपुलले एट्लेटिको म्याड्रिडलाई ३–२ ले पराजित गरेको हो ।</p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/IMG_20250918_030508.jpg\"><img alt=\"\" class=\"wp-image-165773\" height=\"687\" src=\"https://www.hamrokhelkud.com/wp-content/uploads/2025/09/IMG_20250918_030508-1024x687.jpg\" width=\"1024\" /></a></figure>\n\n\n\n<p> चौथो मिनेटमै एन्डी रोबर्ट्सनले गोल गर्दै लिभरपुललाई अग्रता दिलाए। त्यसको दुई  मिनेटपछि मोहम्मद सलाहले अर्को गोल थपेपछि पाहुना टोली २–० ले अघि बढ्यो।</p>\n\n\n\n<p>तर, पहिलो हाफको अन्त्यतिर मार्कस लोरटेले एट्लेटिकोका लागि गोल फर्काए। लोरटेले नै ८१ औं मिनेटमा दोस्रो गोल गर्दै खेललाई २–२ को बराबरीमा ल्याए।<br />बराबरी उन्मुख खेलमा कप्तान भ्यान डाइकले कर्नरमा हेडिङमार्फत गोल गर्दै लिभरपुललाई नाटकीय जित दिलाए।</p>\n\n\n\n<p><strong>च्याम्पियन्स लिगमा बुधवारको नतिजा </strong></p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/20250918_081746.jpg\"><img alt=\"\" class=\"wp-image-165777\" height=\"1024\" src=\"https://www.hamrokhelkud.com/wp-content/uploads/2025/09/20250918_081746-819x1024.jpg\" width=\"819\" /></a></figure><p>The post <a href=\"https://www.hamrokhelkud.com/football/165775.html\">साविक विजेता पिएसजीको फराकिलो जित</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – युरोपियन च्याम्पियन्स लिगको साविक विजेता पेरिस सेन्ट–जर्मेन (पिएसजी) ले विजयी सुरुवात गरेको छ। ४ खेलाडीले गाोल गरेको खेलमा पिएसजीले इटालियन क्लब एटलान्टामाथि ४–० को प्रभावशाली जित निकालेको छ। पार्क दे प्रिन्समा भएको खेलमा घरेलु टोलीले सुरुवातमै गोल गर्दै दबाब बनायो। खेलको तेस्रो मिनेटमा कप्तान मार्किन्होस ले हेडरमार्फत पहिलो गोल गरे। त्यसपछि ३९ औं मिनेटमा जर्जियन स्टार ख्विचा क्वारात्सखेलिया ले गोल गर्दै अन्तर २–० बनाए। ५१ औं मिनेटमा नुनो मेन्डेस ले सुन्दर प्रहारमार्फत तेस्रो गोल थपे। इन्ज्युरी समयको पहिलो मिनेटमा गोनकालो रामोस ले गोल गर्दै स्कोरलाई ४–० मा पुर्‍याए। अर्को खेलमा कप्तान भर्जिल भ्यान डाइकले इन्ज्युरी समयमा निर्णायक गोल गरेपछि लिभरपुलले एट्लेटिको म्याड्रिडलाई ३–२ ले पराजित गरेको हो । चौथो मिनेटमै एन्डी रोबर्ट्सनले गोल गर्दै लिभरपुललाई अग्रता दिलाए। त्यसको दुई मिनेटपछि मोहम्मद सलाहले अर्को गोल थपेपछि पाहुना टोली २–० ले अघि बढ्यो। तर, पहिलो हाफको अन्त्यतिर मार्कस लोरटेले एट्लेटिकोका लागि गोल फर्काए। लोरटेले नै ८१ औं मिनेटमा दोस्रो गोल गर्दै खेललाई २–२ को बराबरीमा ल्याए। बराबरी उन्मुख खेलमा कप्तान भ्यान डाइकले कर्नरमा हेडिङमार्फत गोल गर्दै लिभरपुललाई नाटकीय जित दिलाए। च्याम्पियन्स लिगमा बुधवारको नतिजा The post साविक विजेता पिएसजीको फराकिलो जित first appeared on हाम्रो खेलकुद .",
  "fetched_at": "2025-09-18T02:49:04.161742Z",
  "id": "b4c0250c2396448269a1c596ec5fa08b5910f22d8406c9c132e0d8c1ba56ede6",
  "images": [
    "https://www.hamrokhelkud.com/wp-content/uploads/2025/09/IMG_20250918_030508-1024x687.jpg",
    "https://www.hamrokhelkud.com/wp-content/uploads/2025/09/20250918_081746-819x1024.jpg"
  ],
  "lang": "ne",
  "published_at": "2025-09-18T02:39:38Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी &#8211; युरोपियन च्याम्पियन्स लिगको साविक विजेता पेरिस सेन्ट–जर्मेन (पिएसजी) ले विजयी सुरुवात गरेको छ। ४ खेलाडीले गाोल गरेको खेलमा पिएसजीले इटालियन क्लब एटलान्टामाथि ४–० को प्रभावशाली जित निकालेको छ। पार्क दे प्रिन्समा भएको खेलमा घरेलु टोलीले सुरुवातमै गोल गर्दै दबाब बनायो। खेलको तेस्रो मिनेटमा कप्तान मार्किन्होस ले हेडरमार्फत पहिलो गोल गरे। त्यसपछि ३९ औं [&#8230;]</p>\n<p>The post <a href=\"https://www.hamrokhelkud.com/football/165775.html\">साविक विजेता पिएसजीको फराकिलो जित</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "साविक विजेता पिएसजीको फराकिलो जित",
  "url": "https://www.hamrokhelkud.com/football/165775.html",
  "version": 1
}