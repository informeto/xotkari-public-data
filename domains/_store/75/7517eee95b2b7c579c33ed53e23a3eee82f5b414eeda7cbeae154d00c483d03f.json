{
  "byline": "न्युज अफ नेपाल",
  "canonical_hash": "4761975108ee2cb9eeb95795f40400fb2a5a6bf5de5e1becb00d8ae30a089200",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/khadya-1-6-150x150.png\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौँ । </strong></p>\n\n\n\n<p>सरकारले आजदेखि देशभर चाडपर्व लक्षित सुपथ मूल्य पसल सञ्चालन गरेको छ । उद्योग, वाणिज्य तथा आपूर्ति मन्त्रालयअन्तर्गत खाद्य व्यवस्था तथा व्यापार कम्पनी लिमिटेडले ४५ जिल्लाका १११ स्थानमा र साल्ट ट्रेडिङ कर्पोरेशन लिमिटेडले ३८ स्थानमा पसल सञ्चालन गरेका छन् ।</p>\n\n\n\n<p>यी पसलमार्फत दैनिक उपभोग्य वस्तुमा प्रतिकिलो २ रुपैयाँदेखि १० रुपैयाँसम्म छुट दिइनेछ । चामल, दाल, गेडागुडी, तेल, चिउरा, पिठो, मसला, रैथाने अन्न, नुनलगायतमा छुट लागू हुने जनाइएको छ ।</p>\n\n\n\n<p>खसी–च्याङ्ग्रा बिक्रीबारे भने अन्योल कायम छ । अनलाइन बुकिङ भएको भए पनि आपूर्ति चुनौतीका कारण यसपालि ल्याउन नसकिने सम्भावना रहेको खाद्य कम्पनीका प्रमुख कार्यकारी अधिकृत रमेश आचार्यले बताए । अग्रिम भुक्तानी गरेको पैसा फिर्ता गरिने व्यवस्था गरिएको छ ।</p>",
  "content_text": "काठमाडौँ । सरकारले आजदेखि देशभर चाडपर्व लक्षित सुपथ मूल्य पसल सञ्चालन गरेको छ । उद्योग, वाणिज्य तथा आपूर्ति मन्त्रालयअन्तर्गत खाद्य व्यवस्था तथा व्यापार कम्पनी लिमिटेडले ४५ जिल्लाका १११ स्थानमा र साल्ट ट्रेडिङ कर्पोरेशन लिमिटेडले ३८ स्थानमा पसल सञ्चालन गरेका छन् । यी पसलमार्फत दैनिक उपभोग्य वस्तुमा प्रतिकिलो २ रुपैयाँदेखि १० रुपैयाँसम्म छुट दिइनेछ । चामल, दाल, गेडागुडी, तेल, चिउरा, पिठो, मसला, रैथाने अन्न, नुनलगायतमा छुट लागू हुने जनाइएको छ । खसी–च्याङ्ग्रा बिक्रीबारे भने अन्योल कायम छ । अनलाइन बुकिङ भएको भए पनि आपूर्ति चुनौतीका कारण यसपालि ल्याउन नसकिने सम्भावना रहेको खाद्य कम्पनीका प्रमुख कार्यकारी अधिकृत रमेश आचार्यले बताए । अग्रिम भुक्तानी गरेको पैसा फिर्ता गरिने व्यवस्था गरिएको छ ।",
  "fetched_at": "2025-09-15T11:20:30.313054Z",
  "id": "7517eee95b2b7c579c33ed53e23a3eee82f5b414eeda7cbeae154d00c483d03f",
  "images": [
    "https://newsofnepal.com/wp-content/uploads/2025/09/khadya-1-6-150x150.png"
  ],
  "lang": "ne",
  "published_at": "2025-09-15T11:08:14Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/khadya-1-6-150x150.png\" style=\"display: block; margin-bottom: 5px; clear: both;\" width=\"150\" />काठमाडौँ । सरकारले आजदेखि देशभर चाडपर्व लक्षित सुपथ मूल्य पसल सञ्चालन गरेको छ । उद्योग, वाणिज्य तथा आपूर्ति मन्त्रालयअन्तर्गत खाद्य व्यवस्था तथा व्यापार कम्पनी लिमिटेडले ४५ जिल्लाका १११ स्थानमा र साल्ट ट्रेडिङ कर्पोरेशन लिमिटेडले ३८ स्थानमा पसल सञ्चालन गरेका छन् । यी पसलमार्फत दैनिक उपभोग्य वस्तुमा प्रतिकिलो २ रुपैयाँदेखि १० रुपैयाँसम्म छुट दिइनेछ । चामल, [&#8230;]",
  "tags": null,
  "title": "चाडपर्व लक्षित सुपथ मूल्य पसल आजदेखि सञ्चालन",
  "url": "https://newsofnepal.com/2025/09/15/731361/",
  "version": 1
}