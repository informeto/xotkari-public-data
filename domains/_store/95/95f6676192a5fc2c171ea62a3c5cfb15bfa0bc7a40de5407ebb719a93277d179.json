{
  "byline": "नागरिक",
  "canonical_hash": "511e992228bb70cb58cc04adcfaceb581aff761ca7bb58d0b54cd8e72385be1b",
  "content_html": "<p><img alt=\"\" src=\"https://images.nagariknewscdn.com/authors/1758368083_Remove%20background%20project-2%20(4).jpeg\" /></p><p>नेकपा एमालेका युवा नेता सुहाङ नेम्बाङले अब आवेग, उत्तेजना र प्रतिशोध त्याग्नुपर्ने बताएका छन्। शनिबार फेसबुकमा अभिव्यक्ति सार्वजनिक गर्दै सुहाङले यस्तो लेखेका छन्। </p><p> ‘फेरि पनि हामीले हाम्रो संविधान र व्यवस्थाको रक्षा गरेर अघि जानुछ । नेपालको स्वतन्त्रता, सार्वभौमिकता, भौगोलिक अखण्डता, राष्ट्रिय एकता र स्वाभिमानको रक्षाको युगीन जिम्मेवारी फेरि एक पटक इतिहासले हामीलाई सुम्पिएको छ,’ सुहाङले लेखेका छन्, ‘अनेकन् नाम र आवरणमा हुने सबै खालका गलत कदमहरूलाई अस्वीकार गर्नु छ । यस बेला म सबै–सबै अग्रज र नौजवान साथीहरूलाई फेरि पनि भन्छु–अब आवेग, उत्तेजना र प्रतिशोध त्यागौँ ।’ </p><p>इतिहासको घाउ कोट्याएर भविष्य थप अनिश्चित नबनाउन उनले आग्रह गरेका छन्। ‘फेरि पनि कहीँ कतैबाट आवेग, उत्तेजनाहरू सुनिनु गलत हुनेछ । २४ ताण्डव सर्वथा गलत थियो,’ उनले अगाडि लेखेका छन्। </p><p>आन्दोलनमा घुसपैठ भयो भन्ने निचोडमा स्वयं जेन–जीका अगुवाहरू पुगी नै सकेको उल्लेख गर्दै उनले यस अवस्थामा आफ्नै आचारसंहिता, आदर्श बनाएर आफ्नो अस्तित्व र अधिकारको निम्ति सडकमा आएका ‘जेन–जी’हरूलाई उत्तेजनापूर्ण आरोप लगाउनु आफ्नै सन्ततिहरूलाई गाली गर्नु रहेको उनले बताए। ‘आफ्नै सन्ततिहरूलाई गाली गर्ने जो जिम्मेवार अभिभावक बन्नै सक्दैनन्,’ सुहाङले अगाडि लेखेका छन्। </p>",
  "content_text": "नेकपा एमालेका युवा नेता सुहाङ नेम्बाङले अब आवेग, उत्तेजना र प्रतिशोध त्याग्नुपर्ने बताएका छन्। शनिबार फेसबुकमा अभिव्यक्ति सार्वजनिक गर्दै सुहाङले यस्तो लेखेका छन्। ‘फेरि पनि हामीले हाम्रो संविधान र व्यवस्थाको रक्षा गरेर अघि जानुछ । नेपालको स्वतन्त्रता, सार्वभौमिकता, भौगोलिक अखण्डता, राष्ट्रिय एकता र स्वाभिमानको रक्षाको युगीन जिम्मेवारी फेरि एक पटक इतिहासले हामीलाई सुम्पिएको छ,’ सुहाङले लेखेका छन्, ‘अनेकन् नाम र आवरणमा हुने सबै खालका गलत कदमहरूलाई अस्वीकार गर्नु छ । यस बेला म सबै–सबै अग्रज र नौजवान साथीहरूलाई फेरि पनि भन्छु–अब आवेग, उत्तेजना र प्रतिशोध त्यागौँ ।’ इतिहासको घाउ कोट्याएर भविष्य थप अनिश्चित नबनाउन उनले आग्रह गरेका छन्। ‘फेरि पनि कहीँ कतैबाट आवेग, उत्तेजनाहरू सुनिनु गलत हुनेछ । २४ ताण्डव सर्वथा गलत थियो,’ उनले अगाडि लेखेका छन्। आन्दोलनमा घुसपैठ भयो भन्ने निचोडमा स्वयं जेन–जीका अगुवाहरू पुगी नै सकेको उल्लेख गर्दै उनले यस अवस्थामा आफ्नै आचारसंहिता, आदर्श बनाएर आफ्नो अस्तित्व र अधिकारको निम्ति सडकमा आएका ‘जेन–जी’हरूलाई उत्तेजनापूर्ण आरोप लगाउनु आफ्नै सन्ततिहरूलाई गाली गर्नु रहेको उनले बताए। ‘आफ्नै सन्ततिहरूलाई गाली गर्ने जो जिम्मेवार अभिभावक बन्नै सक्दैनन्,’ सुहाङले अगाडि लेखेका छन्।",
  "fetched_at": "2025-09-20T11:52:35.850667Z",
  "id": "95f6676192a5fc2c171ea62a3c5cfb15bfa0bc7a40de5407ebb719a93277d179",
  "images": [
    "https://images.nagariknewscdn.com/authors/1758368083_Remove%20background%20project-2%20(4).jpeg"
  ],
  "lang": "ne",
  "published_at": "2025-09-20T11:34:49Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "‘आफ्नै सन्ततिहरूलाई गाली गर्ने जो जिम्मेवार अभिभावक बन्नै सक्दैनन्,’ सुहाङले अगाडि लेखेका छन्।...",
  "tags": null,
  "title": "सुहाङको आग्रह: अब आवेग, उत्तेजना र प्रतिशोध त्यागौँ",
  "url": "https://nagariknews.nagariknetwork.com/politics/suhang-s-request-let-s-now-abandon-passion-excitement-and-revenge-75-86.html",
  "version": 1
}