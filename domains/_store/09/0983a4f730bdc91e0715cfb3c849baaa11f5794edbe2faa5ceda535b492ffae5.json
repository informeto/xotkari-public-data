{
  "byline": "Bhupendra GC",
  "canonical_hash": "b7c2f656d5c8707439d6cc5db11e3ef729dbc84a6310154abe276284f634cfe4",
  "content_html": "<p>एजेन्सी &#8211; <strong>एसिसी टि ट्वान्टी एसिया कपमा भारतका कप्तान, खेलाडी र अफिसललाई हात मिलाउन नलगाएकोमा जिम्बावेका पूर्व क्रिकेटर तथा आइसिसीका म्याच रेफ्री एन्डी पाइक्राफ्टले पाकिस्तानसँग माफी मागेका छन् ।</strong></p>\n\n\n\n<p>गएको आइतवार भएको खेलमा भारतका कप्तान सूर्यकुमार यादवले टसको समयमा पाकिस्तानका कप्तान सलमान अली अघासँग हात मिलाएनन् ।</p>\n\n\n\n<p> त्यति मात्रै होइन भारतले पाकिस्तानलाई ७ विकेटले हराएपछि कप्तान सूर्य र शिबम दुबे पाकिस्तानी खेलाडी तथा अम्पायरसँग हात नमिलाई ड्रेसिङ रुममा लागेका थिए । पेभेलिएन र डग आउटमा भएका भारतीय खेलाडी, कोच र अफिसलपनि मैदानमा हात मिलाउन आएनन् ।</p>\n\n\n\n<p> तर पाकिस्तानी खेलाडी भने हात मिलाउन तयार थिए । भारतीय खेलाडी नआएपछि खेलपछि गरिने कप्तान कुराकानीमा सलमान अली अघापनि गएनन् ।</p>\n\n\n\n<p>उक्त खेलका म्याच रेफ्री एन्डीले भारतीय कप्तान र खेलाडीलाई खेल भावना अनुसार हात मिलाउन लगाउनु पर्ने भन्दै पाकिस्तान क्रिकेट बोर्ड (पिसिबी) ले असन्तुष्टि जनाएको थियो । </p>\n\n\n\n<p>पिसिबी आइसिसीलाई उक्त खेलका म्याच रेफ्री एन्डीलाई एसिया कपबाटै हटाउनु पर्ने अन्यथा अन्तिम खेल युएईविरुद्ध नखेल्ने चेतावनी दिएको थियो । तर आइसिसीको पाकिस्तानको त्यो माग अस्वीकार गरेको थियो ।</p>\n\n\n\n<p>त्यसैको कारण आज हुने युएईविरुद्धको खेलमा पाकिस्तान समयमै मैदान पुगेन । खेल एक घण्टा पछि धकेलियो । उता पिसिबी तथा एसियन क्रिकेट काउन्सिल(एसीसी) का अध्यक्ष मोहसीन नक्वीले पूर्वअध्यक्ष रमिज राजा र नाजम सेठ्ठीसँग बुधवार साँझ लाहोरमा यो विषयमा छलफल गएका थिए । </p>\n\n\n\n<p>एन्डीले पाकिस्तानका कप्तान, प्रशिक्षक र टिम म्यानेजरसँग बसेर माफी मागेपछि पाकिस्तान खेल्न तयार भएको हो ।  केहि महिना अघि भारतको जम्मु कश्मिरमा रहेको गहलगाममा पाकिस्तानी आतंककारी आक्रामण भएपछि दुबै देशको राजनीतिसँगै खेलकुद सम्बन्ध पनि बिग्रिएको थियो ।</p>\n\n\n\n<p> यसअघि भारत र पाकिस्तानका खेलाडीले खेलको समयमा हात मिलाउनुको साथै कुराकानी गर्दै आएका थिए । उक्त आक्रामण पछि भने भारतीय खेलाडीले हात मिलाउन र कुराकानी गर्न अस्वीकार गरेका हुन् ।</p>\n\n\n\n<p>पाकिस्तान र युएईबीचको खेल नेपाली समय अनुसार आज साँझ ८ : ३० बजे सुरु हुनुपर्ने थियो । तर पाकिस्तान टोली खेल सुरु हुनु भन्दा आधा घण्टासम्म होटलमै बसेको थियो ।</p>\n\n\n\n<p>पछि सहमति भएपछि पाकिस्तान दुबई मैदान पुगेको थियो । युएईका कप्तान मोहम्मद वासिमले टस जितेर पहिला बलिङ गर्ने निर्णय लिएका हुन् । पाकिस्तान र युएईसँगको खेलको म्याच रेफ्रीमा एन्डी नै  छन् ।</p>\n\n\n\n<p>पाकिस्तान र युएईबीचको खेलको विजेता टोली समूह &#8216;ए&#8217; बाट सुपर फोरमा पुग्ने समिकरण बनेको छ ।</p><p>The post <a href=\"https://www.hamrokhelkud.com/cricket/165754.html\">भारतविरुद्ध खेलका म्याच रेफ्रीले पाकिस्तानसँग मागे माफी</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – एसिसी टि ट्वान्टी एसिया कपमा भारतका कप्तान, खेलाडी र अफिसललाई हात मिलाउन नलगाएकोमा जिम्बावेका पूर्व क्रिकेटर तथा आइसिसीका म्याच रेफ्री एन्डी पाइक्राफ्टले पाकिस्तानसँग माफी मागेका छन् । गएको आइतवार भएको खेलमा भारतका कप्तान सूर्यकुमार यादवले टसको समयमा पाकिस्तानका कप्तान सलमान अली अघासँग हात मिलाएनन् । त्यति मात्रै होइन भारतले पाकिस्तानलाई ७ विकेटले हराएपछि कप्तान सूर्य र शिबम दुबे पाकिस्तानी खेलाडी तथा अम्पायरसँग हात नमिलाई ड्रेसिङ रुममा लागेका थिए । पेभेलिएन र डग आउटमा भएका भारतीय खेलाडी, कोच र अफिसलपनि मैदानमा हात मिलाउन आएनन् । तर पाकिस्तानी खेलाडी भने हात मिलाउन तयार थिए । भारतीय खेलाडी नआएपछि खेलपछि गरिने कप्तान कुराकानीमा सलमान अली अघापनि गएनन् । उक्त खेलका म्याच रेफ्री एन्डीले भारतीय कप्तान र खेलाडीलाई खेल भावना अनुसार हात मिलाउन लगाउनु पर्ने भन्दै पाकिस्तान क्रिकेट बोर्ड (पिसिबी) ले असन्तुष्टि जनाएको थियो । पिसिबी आइसिसीलाई उक्त खेलका म्याच रेफ्री एन्डीलाई एसिया कपबाटै हटाउनु पर्ने अन्यथा अन्तिम खेल युएईविरुद्ध नखेल्ने चेतावनी दिएको थियो । तर आइसिसीको पाकिस्तानको त्यो माग अस्वीकार गरेको थियो । त्यसैको कारण आज हुने युएईविरुद्धको खेलमा पाकिस्तान समयमै मैदान पुगेन । खेल एक घण्टा पछि धकेलियो । उता पिसिबी तथा एसियन क्रिकेट काउन्सिल(एसीसी) का अध्यक्ष मोहसीन नक्वीले पूर्वअध्यक्ष रमिज राजा र नाजम सेठ्ठीसँग बुधवार साँझ लाहोरमा यो विषयमा छलफल गएका थिए । एन्डीले पाकिस्तानका कप्तान, प्रशिक्षक र टिम म्यानेजरसँग बसेर माफी मागेपछि पाकिस्तान खेल्न तयार भएको हो । केहि महिना अघि भारतको जम्मु कश्मिरमा रहेको गहलगाममा पाकिस्तानी आतंककारी आक्रामण भएपछि दुबै देशको राजनीतिसँगै खेलकुद सम्बन्ध पनि बिग्रिएको थियो । यसअघि भारत र पाकिस्तानका खेलाडीले खेलको समयमा हात मिलाउनुको साथै कुराकानी गर्दै आएका थिए । उक्त आक्रामण पछि भने भारतीय खेलाडीले हात मिलाउन र कुराकानी गर्न अस्वीकार गरेका हुन् । पाकिस्तान र युएईबीचको खेल नेपाली समय अनुसार आज साँझ ८ : ३० बजे सुरु हुनुपर्ने थियो । तर पाकिस्तान टोली खेल सुरु हुनु भन्दा आधा घण्टासम्म होटलमै बसेको थियो । पछि सहमति भएपछि पाकिस्तान दुबई मैदान पुगेको थियो । युएईका कप्तान मोहम्मद वासिमले टस जितेर पहिला बलिङ गर्ने निर्णय लिएका हुन् । पाकिस्तान र युएईसँगको खेलको म्याच रेफ्रीमा एन्डी नै छन् । पाकिस्तान र युएईबीचको खेलको विजेता टोली समूह ‘ए’ बाट सुपर फोरमा पुग्ने समिकरण बनेको छ । The post भारतविरुद्ध खेलका म्याच रेफ्रीले पाकिस्तानसँग मागे माफी first appeared on हाम्रो खेलकुद .",
  "fetched_at": "2025-09-17T16:28:41.543552Z",
  "id": "0983a4f730bdc91e0715cfb3c849baaa11f5794edbe2faa5ceda535b492ffae5",
  "images": [],
  "lang": "ne",
  "published_at": "2025-09-17T15:32:26Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी &#8211; एसिसी टि ट्वान्टी एसिया कपमा भारतका कप्तान, खेलाडी र अफिसललाई हात मिलाउन नलगाएकोमा जिम्बावेका पूर्व क्रिकेटर तथा आइसिसीका म्याच रेफ्री एन्डी पाइक्राफ्टले पाकिस्तानसँग माफी मागेका छन् । गएको आइतवार भएको खेलमा भारतका कप्तान सूर्यकुमार यादवले टसको समयमा पाकिस्तानका कप्तान सलमान अली अघासँग हात मिलाएनन् । त्यति मात्रै होइन भारतले पाकिस्तानलाई ७ विकेटले हराएपछि [&#8230;]</p>\n<p>The post <a href=\"https://www.hamrokhelkud.com/cricket/165754.html\">भारतविरुद्ध खेलका म्याच रेफ्रीले पाकिस्तानसँग मागे माफी</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "भारतविरुद्ध खेलका म्याच रेफ्रीले पाकिस्तानसँग मागे माफी",
  "url": "https://www.hamrokhelkud.com/cricket/165754.html",
  "version": 1
}