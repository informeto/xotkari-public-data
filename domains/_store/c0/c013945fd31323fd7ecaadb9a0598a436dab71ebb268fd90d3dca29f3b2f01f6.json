{
  "byline": "राजधानी समाचारदाता",
  "canonical_hash": "e8fee8295f87a32a69ddd43431b785ab17d81de0618264a934f2b44c524ea4d8",
  "content_html": "<img alt=\"\" class=\"attachment-full size-full wp-post-image\" height=\"584\" src=\"https://rajdhanidaily.com/wp-content/uploads/2025/09/638af5a3-dca5-427d-9066-fb7c27205cfc.jpeg\" style=\"float: left; margin: 0 15px 15px 0;\" width=\"960\" />\n<p>काठमाडौं । आम जनता पार्टी (आजपा)का अध्यक्ष एवं पूर्वमन्त्री प्रभु साहले भ्रष्ट प्रदेश सरकार र स्थानीय सरकार पनि खारेज हुनुपर्ने बताएका छन् । भ्रष्ट प्रदेश सरकारहरु विघटन गरेर संघीयतालाई बलियो बनाउनुपर्ने उनले बताए । आजपाको आज (शनिबार) काठमाडौंमा सुरु भएको केन्द्रीय कमिटी बैठकलाई सम्बोधन गर्दै अध्यक्ष साहले संघीयता खारेज होइन अझै बलियो बनाउनुपर्ने बताए ।</p>\n\n\n\n<p>आजपाले मुलुकमा भ्रष्टाचार, कुशासन, अनियमितता, लुट एवं भ्रष्टाचार अन्त्य गर्न दलाल दलतन्त्रको सट्टा आम जनताको शासनका जरुरी छ भन्ने निष्कर्ष निकाल्दै दुई बर्ष अघि तेस्रो जनआन्दोलनको घोषणा गरेको थियो । सोही तेस्रो जनआन्दोलनको जगमा अहिले जेनजीको जनविद्रोह भएको साहले बताए ।</p>\n\n\n\n<p>‘मुलुकमा भ्रष्टाचार, कुशासन, अनियमितता, दलहरुको लुटकारी दलतन्त्रका कारण मुलुकको राष्ट्रियता, लोकतन्त्र र अर्थतन्त्र नै धरासायी बन्दै गएको निष्कर्ष हाम्रो थियो । त्यसैले हामीले तेस्रो जनआन्दोलनको घोषणा पनि गर्यौ र त्यही जगमा आज जेनजीको जनविद्रोह भयो,’ आजपा अध्यक्ष साहले भने ।</p>\n\n\n\n<p>संविधान र व्यवस्था गलत भएकै कारण नेपाली जनताको अवस्था खराब भएको बताउदै उनले यो संविधान खारेज गरेर जेनजीहरुको माग सम्बोधन गर्नुपर्ने उनले बताए । ‘संविधान गलत थियो, व्यवस्था गलत थियो, त्यही भएर नेपाली जनताको अवस्था खराब भएको कुरा स्वीकार गरौं । यही व्यवस्था कायम राखेर जेनजीहरुको माग सम्बोधन नहुने भएकाले यो संविधान खारेज गरेर भए पनि उनीहरुको माग सम्बोधन गर्नुपर्छ,’ साहले भने ।</p>\n\n\n\n<p>संसद्, अदालत, सिंहदरबारजस्ता हाम्रा मुटमा षड्यन्त्रपूर्णक ढंगले प्रहार भएको भएको भन्दै उनले यसको उच्चस्तरीय छानविन हुनुपर्ने बताए । साहले जेनजी आन्दोलन अपहरण गरिएको र युवा पुस्ताको भावनामाथि नै कुठाराघात भएको बताए ।</p>\n\n\n\n<p>जसले देशलाई भड्खालोमा हाले आज उनीहरु नै अहिले टाउको उठाउन खोजिरहेको बताउदै उनले युवाहरुको हत्या गर्ने केपी ओलीहरु अहिले युवालाई झुठो मुद्धामा फसाउने षडयन्त्रमा लागेको बताए । राज्यविहीनको अवस्थामा मुलुकलाई पुर्याउनेहरुमाथि कारबाही हुनुपर्ने माग समेत उनले गरे । जेनजी आन्दोलन मध्यावधि वा अर्ली इलेक्सनको नाममा भीडबाट लिडर सेलेक्सन गर्न नभएको उनले बताए ।</p>\n\n\n\n<p>‘अन्तरिम सरकार युवाको माग थिएन । यही संविधान उनीहरुको चाहना होईन । नयाँ सरकार र नयाँ संविधान नै आजको निकास हो । यसतर्फ अघि बढ्नुपर्छ । यही संविधानको कारण मुलुक एकपछि अर्को गरेर अँध्यारो सुरूङमा पसेको छ । अब मरेको लाश बोकेर गाउँ–शहर परिक्रमा गरेर हुँदैन,’ आजपा अध्यक्ष साहले भने ।</p>\n\n\n\n<p>साथै,हाम्रा सुरक्षा निकाय र यसको नेतृत्वहरुको पनि भूमिकाको समिक्षा हुनुपर्ने उनले बताए । ‘अगाडिको बाटो क्लियर छैन, बिग्रिएको व्यवस्था नभत्काएसम्म र यी चोर नेतालाई विस्थापित नगरेसम्म देश बन्दैन,’ उनले भने ।</p>\n\n\n\n<p>देश अत्यन्तै जटिल मोडमा रहेको बताउदै उनले गृह, अर्थलगायतका मन्त्रालयमा नेतृत्व आएको तर अति नै संवदेनशील मानिएको रक्षा मन्त्रालय र परराष्ट्र मन्त्रालय किन नेतृत्वविहीन ? यो पनि सोचनीय प्रश्न रहेको उनले बताए ।</p>\n\n\n\n<p>शक्ति राष्ट्रहरुको चलखेल बढेको आभाष भईरहेको बताउदै उनले एकै दिन शक्ति राष्ट्रका राजदूतले प्रधानमन्त्रीको कार्यालयमा घरदैलो गरिरहेकाले नेपाली नागरिक सचेत हुनुपर्ने समेत उनले बताए ।</p>\n<p>The post <a href=\"https://rajdhanidaily.com/id/122178/\" rel=\"nofollow\">बिग्रिएको व्यवस्था भत्काउदै भ्रष्ट नेतालाई नहटाएसम्म मुलुक बन्दैन : प्रभु साह</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । आम जनता पार्टी (आजपा)का अध्यक्ष एवं पूर्वमन्त्री प्रभु साहले भ्रष्ट प्रदेश सरकार र स्थानीय सरकार पनि खारेज हुनुपर्ने बताएका छन् । भ्रष्ट प्रदेश सरकारहरु विघटन गरेर संघीयतालाई बलियो बनाउनुपर्ने उनले बताए । आजपाको आज (शनिबार) काठमाडौंमा सुरु भएको केन्द्रीय कमिटी बैठकलाई सम्बोधन गर्दै अध्यक्ष साहले संघीयता खारेज होइन अझै बलियो बनाउनुपर्ने बताए । आजपाले मुलुकमा भ्रष्टाचार, कुशासन, अनियमितता, लुट एवं भ्रष्टाचार अन्त्य गर्न दलाल दलतन्त्रको सट्टा आम जनताको शासनका जरुरी छ भन्ने निष्कर्ष निकाल्दै दुई बर्ष अघि तेस्रो जनआन्दोलनको घोषणा गरेको थियो । सोही तेस्रो जनआन्दोलनको जगमा अहिले जेनजीको जनविद्रोह भएको साहले बताए । ‘मुलुकमा भ्रष्टाचार, कुशासन, अनियमितता, दलहरुको लुटकारी दलतन्त्रका कारण मुलुकको राष्ट्रियता, लोकतन्त्र र अर्थतन्त्र नै धरासायी बन्दै गएको निष्कर्ष हाम्रो थियो । त्यसैले हामीले तेस्रो जनआन्दोलनको घोषणा पनि गर्यौ र त्यही जगमा आज जेनजीको जनविद्रोह भयो,’ आजपा अध्यक्ष साहले भने । संविधान र व्यवस्था गलत भएकै कारण नेपाली जनताको अवस्था खराब भएको बताउदै उनले यो संविधान खारेज गरेर जेनजीहरुको माग सम्बोधन गर्नुपर्ने उनले बताए । ‘संविधान गलत थियो, व्यवस्था गलत थियो, त्यही भएर नेपाली जनताको अवस्था खराब भएको कुरा स्वीकार गरौं । यही व्यवस्था कायम राखेर जेनजीहरुको माग सम्बोधन नहुने भएकाले यो संविधान खारेज गरेर भए पनि उनीहरुको माग सम्बोधन गर्नुपर्छ,’ साहले भने । संसद्, अदालत, सिंहदरबारजस्ता हाम्रा मुटमा षड्यन्त्रपूर्णक ढंगले प्रहार भएको भएको भन्दै उनले यसको उच्चस्तरीय छानविन हुनुपर्ने बताए । साहले जेनजी आन्दोलन अपहरण गरिएको र युवा पुस्ताको भावनामाथि नै कुठाराघात भएको बताए । जसले देशलाई भड्खालोमा हाले आज उनीहरु नै अहिले टाउको उठाउन खोजिरहेको बताउदै उनले युवाहरुको हत्या गर्ने केपी ओलीहरु अहिले युवालाई झुठो मुद्धामा फसाउने षडयन्त्रमा लागेको बताए । राज्यविहीनको अवस्थामा मुलुकलाई पुर्याउनेहरुमाथि कारबाही हुनुपर्ने माग समेत उनले गरे । जेनजी आन्दोलन मध्यावधि वा अर्ली इलेक्सनको नाममा भीडबाट लिडर सेलेक्सन गर्न नभएको उनले बताए । ‘अन्तरिम सरकार युवाको माग थिएन । यही संविधान उनीहरुको चाहना होईन । नयाँ सरकार र नयाँ संविधान नै आजको निकास हो । यसतर्फ अघि बढ्नुपर्छ । यही संविधानको कारण मुलुक एकपछि अर्को गरेर अँध्यारो सुरूङमा पसेको छ । अब मरेको लाश बोकेर गाउँ–शहर परिक्रमा गरेर हुँदैन,’ आजपा अध्यक्ष साहले भने । साथै,हाम्रा सुरक्षा निकाय र यसको नेतृत्वहरुको पनि भूमिकाको समिक्षा हुनुपर्ने उनले बताए । ‘अगाडिको बाटो क्लियर छैन, बिग्रिएको व्यवस्था नभत्काएसम्म र यी चोर नेतालाई विस्थापित नगरेसम्म देश बन्दैन,’ उनले भने । देश अत्यन्तै जटिल मोडमा रहेको बताउदै उनले गृह, अर्थलगायतका मन्त्रालयमा नेतृत्व आएको तर अति नै संवदेनशील मानिएको रक्षा मन्त्रालय र परराष्ट्र मन्त्रालय किन नेतृत्वविहीन ? यो पनि सोचनीय प्रश्न रहेको उनले बताए । शक्ति राष्ट्रहरुको चलखेल बढेको आभाष भईरहेको बताउदै उनले एकै दिन शक्ति राष्ट्रका राजदूतले प्रधानमन्त्रीको कार्यालयमा घरदैलो गरिरहेकाले नेपाली नागरिक सचेत हुनुपर्ने समेत उनले बताए । The post बिग्रिएको व्यवस्था भत्काउदै भ्रष्ट नेतालाई नहटाएसम्म मुलुक बन्दैन : प्रभु साह appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-20T09:38:38.792543Z",
  "id": "c013945fd31323fd7ecaadb9a0598a436dab71ebb268fd90d3dca29f3b2f01f6",
  "images": [
    "https://rajdhanidaily.com/wp-content/uploads/2025/09/638af5a3-dca5-427d-9066-fb7c27205cfc.jpeg"
  ],
  "lang": "ne",
  "published_at": "2025-09-20T09:34:39Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"584\" src=\"https://rajdhanidaily.com/wp-content/uploads/2025/09/638af5a3-dca5-427d-9066-fb7c27205cfc.jpeg\" style=\"float: left; margin: 0 15px 15px 0;\" width=\"960\" />काठमाडौं । आम जनता पार्टी (आजपा)का अध्यक्ष एवं पूर्वमन्त्री प्रभु साहले भ्रष्ट प्रदेश सरकार र स्थानीय सरकार पनि खारेज हुनुपर्ने बताएका छन् । भ्रष्ट प्रदेश सरकारहरु विघटन गरेर संघीयतालाई बलियो बनाउनुपर्ने उनले बताए । आजपाको आज (शनिबार) काठमाडौंमा सुरु भएको केन्द्रीय कमिटी बैठकलाई सम्बोधन गर्दै अध्यक्ष साहले संघीयता खारेज होइन अझै बलियो बनाउनुपर्ने बताए । [&#8230;]</p>\n<p>The post <a href=\"https://rajdhanidaily.com/id/122178/\" rel=\"nofollow\">बिग्रिएको व्यवस्था भत्काउदै भ्रष्ट नेतालाई नहटाएसम्म मुलुक बन्दैन : प्रभु साह</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "बिग्रिएको व्यवस्था भत्काउदै भ्रष्ट नेतालाई नहटाएसम्म मुलुक बन्दैन : प्रभु साह",
  "url": "https://rajdhanidaily.com/id/122178/",
  "version": 1
}