{
  "byline": "न्युज अफ नेपाल",
  "canonical_hash": "5b243b6c692628bfc8f3665ae3ccbd7776e012e1bed63b85ca17eabbe8a8353e",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/Group-Photo-1-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं।</strong></p>\n\n\n\n<p>स्पेनमा आयोजना हुने तेस्रो संस्करणको विश्व माउन्टेन र ट्रेल रन च्याम्पियनसिपमा नेपालका चार शीर्ष धावकले प्रतिस्पर्धा गर्ने भएका छन् ।<br />विश्व एथलेटिक्सद्वारा सेप्टेम्बर २४ देखि २९ तारिखसम्म स्पेनको क्यान फ्रान्कमा सञ्चालन हुने प्रतियोगितामा सुमन कुलुङ, साङ्गे शेर्पा, मनकुमार रोका र सुनमाया बुढाले नेपालको तर्फबाट प्रतिनिधित्व गर्नेछन् ।</p>\n\n\n\n<p>यद्यपि भिसाका कारण नेपालबाट पूरा टिम सहभागी हुन नसक्ने निश्चित भएको छ । तर, सबैभन्दा उच्च वरियताका चार धावकले भने यो प्रतिष्ठित प्रतियोगितामा भाग लिने अवसर प्राप्त गरेका छन् ।</p>\n\n\n\n<p>पुरुषतर्फ नेपालका नम्बर एक तथा एसियाका शीर्ष स्थानमा रहेका सुमन कुलुङ र महिलातर्फ नेपाल नम्बर एक तथा एसियाकी तेस्रो वरियताकी खेलाडी सुनमाया बुढासहित चारै जना खेलाडीले सिंगल लामो दूरीको ट्रेल रन इभेन्टमा प्रतिस्पर्धा गर्नेछन् ।</p>\n\n\n\n<p>टिम म्यानेजर प्रिती खत्रीका अनुसार खेलाडी छनोट पूर्ण रूपमा अन्तर्राष्ट्रिय मापदण्ड अनुरूप गरिएको हो । “छनोट प्रक्रियामा प्रमुख आधारका रूपमा इन्टरनेसनल ट्रायल रनिंग एसोसिएसन (आईटीआरए) वरियतालाई प्राथमिकता दिइएको हो,”<br />खत्रीले भनिन्,“जसअनुसार पुरुष खेलाडीका लागि कम्तीमा ८ सय ६० आईटीआरए स्कोर आवश्यक थियो । यही मापदण्डका आधारमा शीर्ष तीन पुरुष र एक महिला खेलाडी छनोट भएका हुन् ।”</p>\n\n\n\n<p>उनले थपिन्, “हाम्रा खेलाडीले असाधारण प्रदर्शन र उच्च अन्तर्राष्ट्रिय वरियताका आधारमा आफूलाई योग्य प्रमाणित गरेका छन् । प्रतियोगिता विश्वस्तरीय भएकोले उनीहरूको सहभागिता नेपालको लागि गर्वको विषय हो ।”</p>",
  "content_text": "काठमाडौं। स्पेनमा आयोजना हुने तेस्रो संस्करणको विश्व माउन्टेन र ट्रेल रन च्याम्पियनसिपमा नेपालका चार शीर्ष धावकले प्रतिस्पर्धा गर्ने भएका छन् । विश्व एथलेटिक्सद्वारा सेप्टेम्बर २४ देखि २९ तारिखसम्म स्पेनको क्यान फ्रान्कमा सञ्चालन हुने प्रतियोगितामा सुमन कुलुङ, साङ्गे शेर्पा, मनकुमार रोका र सुनमाया बुढाले नेपालको तर्फबाट प्रतिनिधित्व गर्नेछन् । यद्यपि भिसाका कारण नेपालबाट पूरा टिम सहभागी हुन नसक्ने निश्चित भएको छ । तर, सबैभन्दा उच्च वरियताका चार धावकले भने यो प्रतिष्ठित प्रतियोगितामा भाग लिने अवसर प्राप्त गरेका छन् । पुरुषतर्फ नेपालका नम्बर एक तथा एसियाका शीर्ष स्थानमा रहेका सुमन कुलुङ र महिलातर्फ नेपाल नम्बर एक तथा एसियाकी तेस्रो वरियताकी खेलाडी सुनमाया बुढासहित चारै जना खेलाडीले सिंगल लामो दूरीको ट्रेल रन इभेन्टमा प्रतिस्पर्धा गर्नेछन् । टिम म्यानेजर प्रिती खत्रीका अनुसार खेलाडी छनोट पूर्ण रूपमा अन्तर्राष्ट्रिय मापदण्ड अनुरूप गरिएको हो । “छनोट प्रक्रियामा प्रमुख आधारका रूपमा इन्टरनेसनल ट्रायल रनिंग एसोसिएसन (आईटीआरए) वरियतालाई प्राथमिकता दिइएको हो,” खत्रीले भनिन्,“जसअनुसार पुरुष खेलाडीका लागि कम्तीमा ८ सय ६० आईटीआरए स्कोर आवश्यक थियो । यही मापदण्डका आधारमा शीर्ष तीन पुरुष र एक महिला खेलाडी छनोट भएका हुन् ।” उनले थपिन्, “हाम्रा खेलाडीले असाधारण प्रदर्शन र उच्च अन्तर्राष्ट्रिय वरियताका आधारमा आफूलाई योग्य प्रमाणित गरेका छन् । प्रतियोगिता विश्वस्तरीय भएकोले उनीहरूको सहभागिता नेपालको लागि गर्वको विषय हो ।”",
  "fetched_at": "2025-09-22T01:52:48.428198Z",
  "id": "c8692360548c224f7ed98a7ae81225ebb40a5875bd3c1b90b77a3263303cd022",
  "images": [
    "https://newsofnepal.com/wp-content/uploads/2025/09/Group-Photo-1-150x150.jpg"
  ],
  "lang": "ne",
  "published_at": "2025-09-22T01:50:52Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/Group-Photo-1-150x150.jpg\" style=\"display: block; margin-bottom: 5px; clear: both;\" width=\"150\" />काठमाडौं। स्पेनमा आयोजना हुने तेस्रो संस्करणको विश्व माउन्टेन र ट्रेल रन च्याम्पियनसिपमा नेपालका चार शीर्ष धावकले प्रतिस्पर्धा गर्ने भएका छन् ।विश्व एथलेटिक्सद्वारा सेप्टेम्बर २४ देखि २९ तारिखसम्म स्पेनको क्यान फ्रान्कमा सञ्चालन हुने प्रतियोगितामा सुमन कुलुङ, साङ्गे शेर्पा, मनकुमार रोका र सुनमाया बुढाले नेपालको तर्फबाट प्रतिनिधित्व गर्नेछन् । यद्यपि भिसाका कारण नेपालबाट पूरा टिम सहभागी हुन [&#8230;]",
  "tags": null,
  "title": "चार नेपालीले विश्व माउन्टेन र ट्रेल रनमा खेल्ने",
  "url": "https://newsofnepal.com/2025/09/22/732565/",
  "version": 1
}