{
  "byline": "बिजपाटी संवाददाता",
  "canonical_hash": "86153e0f6027ae949f67c1c5a91eca89161d1b69ff653be91ade578624b6e26d",
  "content_html": "<p>नेपालमा आज संविधान दिवस तथा राष्ट्रिय दिवस, २०८२ विविध कार्यक्रमसहित मनाइँदैछ । राष्ट्रपति रामचन्द्र पौडेलको प्रमुख आतिथ्यतामा सैनिक मञ्च, टुँडिखेलमा विशेष कार्यक्रम आयोजना गरिएको छ भने प्रधानमन्त्री सुशीला कार्कीले सम्बोधन गर्ने तय भएको छ । तर, हालको संवेदनशील राजनीतिक अवस्थाका कारण झाँकीलगायतका आकर्षक कार्यक्रम भने स्थगित गरिएको छ ।</p>\n<p></p>\n<p>संविधान दिवसका अवसरमा शीर्ष नेतृत्वले छुट्टाछुट्टै शुभकामना सन्देश जारी गर्दै संविधानको रक्षा, कार्यान्वयन र संवर्द्धनमा सबैको प्रतिबद्धता आवश्यक रहेकोमा जोड दिएका छन् ।</p>\n<p></p>\n<p>राष्ट्रपति पौडेलले संविधानले जातीय, भाषिक, धार्मिक, सांस्कृतिक र भौगोलिक विविधतायुक्त नेपाली समाजलाई बृहत् राष्ट्रिय एकताको सूत्रमा बाँधेको उल्लेख गर्दै सुशासन, दिगो शान्ति र समृद्धिको यात्रामा सबै एकजुट हुनुपर्ने बताए । उहाँले संविधानलाई व्यवहारमा रुपान्तरण गर्न इमान्दार प्रयास गर्न सबैलाई आह्वान गरे ।</p>\n<p></p>\n<p>उपराष्ट्रपति रामसहाय यादवले संवैधानिक निकायमा समावेशी सिद्धान्तको पूर्ण पालना अनिवार्य रहेको उल्लेख गर्दै संघीय प्रणालीलाई मजबुत बनाउन सबैको सक्रियता अपरिहार्य रहेको बताए ।</p>\n<p></p>\n<p>सभामुख देवराज घिमिरेले संविधानविरोधी गतिविधिलाई समयमा नै चिन्न सक्नुपर्नेमा जोड दिँदै लोकतान्त्रिक शासन प्रणालीको विकल्प अझ उन्नत लोकतन्त्र मात्रै हुने स्पष्ट पारे ।</p>\n<p></p>\n<p>प्रतिनिधिसभाका उपसभामुख इन्दिरा रानाले संविधानको कार्यान्वयनमार्फत नागरिकका आधारभूत आवश्यकता परिपूर्ति गर्दै लोकतान्त्रिक संस्थालाई सशक्त बनाउनुपर्ने बताइन् । त्यस्तै, राष्ट्रियसभाका अध्यक्ष विमला घिमिरेले संवाद, सहमति र सहकार्यमार्फत लोकतन्त्रलाई बलियो बनाउनुपर्नेमा जोड दिँदै जनप्रतिनिधि संस्थालाई जनमुखी बनाउन आह्वान गरिन् ।</p>\n<p></p>\n<p>राजनीतिक दलका शीर्ष नेताले पनि विशेष सन्देश दिएका छन् । नेपाली कांग्रेसका सभापति शेरबहादुर देउवाले संविधानलाई नेपाली जनताको क्रान्ति, संघर्ष र आन्दोलनको महत्त्वपूर्ण उपलब्धि भनेका छन् । उहाँले लोकतन्त्र, मानवअधिकार र सामाजिक न्याय सुनिश्चित संविधानको एक दशक पूरा भएको दिनलाई गौरवसाथ स्मरण गर्नुपर्ने बताए ।</p>\n<p></p>\n<p>माओवादी केन्द्रका अध्यक्ष पुष्पकमल दाहाल ‘प्रचण्ड’ले सबै लोकतान्त्रिक र परिवर्तनप्रेमी शक्तिबीच दह्रो एकताको आवश्यकता औँल्याउँदै संविधान र लोकतन्त्रको रक्षा राष्ट्रको स्वतन्त्रतासँग जोडिएको बताए । हालैको जेनजी आन्दोलनलाई उनले यथास्थितिवादविरुद्धको लोकतान्त्रिक चेतना भएको भन्दै निष्पक्ष छानबिनको माग गरे ।</p>\n<p></p>\n<p>संविधान दिवस २०७२ असोज ३ गते जारी भएको नेपालको संविधानको एक दशकको ऐतिहासिक उपलब्धि सम्झनाको दिन पनि हो । यस अवसरमा ज्ञातअज्ञात सहिदप्रति श्रद्धाञ्जली अर्पण गर्दै लोकतान्त्रिक मूल्य र संस्थागत अभ्यासलाई बलियो बनाउन सबै सरोकारवालाले आ–आफ्नो भूमिकामा ईमान्दार बन्नुपर्ने सन्देश नेतृत्वले दिएका छन् ।</p>",
  "content_text": "नेपालमा आज संविधान दिवस तथा राष्ट्रिय दिवस, २०८२ विविध कार्यक्रमसहित मनाइँदैछ । राष्ट्रपति रामचन्द्र पौडेलको प्रमुख आतिथ्यतामा सैनिक मञ्च, टुँडिखेलमा विशेष कार्यक्रम आयोजना गरिएको छ भने प्रधानमन्त्री सुशीला कार्कीले सम्बोधन गर्ने तय भएको छ । तर, हालको संवेदनशील राजनीतिक अवस्थाका कारण झाँकीलगायतका आकर्षक कार्यक्रम भने स्थगित गरिएको छ । संविधान दिवसका अवसरमा शीर्ष नेतृत्वले छुट्टाछुट्टै शुभकामना सन्देश जारी गर्दै संविधानको रक्षा, कार्यान्वयन र संवर्द्धनमा सबैको प्रतिबद्धता आवश्यक रहेकोमा जोड दिएका छन् । राष्ट्रपति पौडेलले संविधानले जातीय, भाषिक, धार्मिक, सांस्कृतिक र भौगोलिक विविधतायुक्त नेपाली समाजलाई बृहत् राष्ट्रिय एकताको सूत्रमा बाँधेको उल्लेख गर्दै सुशासन, दिगो शान्ति र समृद्धिको यात्रामा सबै एकजुट हुनुपर्ने बताए । उहाँले संविधानलाई व्यवहारमा रुपान्तरण गर्न इमान्दार प्रयास गर्न सबैलाई आह्वान गरे । उपराष्ट्रपति रामसहाय यादवले संवैधानिक निकायमा समावेशी सिद्धान्तको पूर्ण पालना अनिवार्य रहेको उल्लेख गर्दै संघीय प्रणालीलाई मजबुत बनाउन सबैको सक्रियता अपरिहार्य रहेको बताए । सभामुख देवराज घिमिरेले संविधानविरोधी गतिविधिलाई समयमा नै चिन्न सक्नुपर्नेमा जोड दिँदै लोकतान्त्रिक शासन प्रणालीको विकल्प अझ उन्नत लोकतन्त्र मात्रै हुने स्पष्ट पारे । प्रतिनिधिसभाका उपसभामुख इन्दिरा रानाले संविधानको कार्यान्वयनमार्फत नागरिकका आधारभूत आवश्यकता परिपूर्ति गर्दै लोकतान्त्रिक संस्थालाई सशक्त बनाउनुपर्ने बताइन् । त्यस्तै, राष्ट्रियसभाका अध्यक्ष विमला घिमिरेले संवाद, सहमति र सहकार्यमार्फत लोकतन्त्रलाई बलियो बनाउनुपर्नेमा जोड दिँदै जनप्रतिनिधि संस्थालाई जनमुखी बनाउन आह्वान गरिन् । राजनीतिक दलका शीर्ष नेताले पनि विशेष सन्देश दिएका छन् । नेपाली कांग्रेसका सभापति शेरबहादुर देउवाले संविधानलाई नेपाली जनताको क्रान्ति, संघर्ष र आन्दोलनको महत्त्वपूर्ण उपलब्धि भनेका छन् । उहाँले लोकतन्त्र, मानवअधिकार र सामाजिक न्याय सुनिश्चित संविधानको एक दशक पूरा भएको दिनलाई गौरवसाथ स्मरण गर्नुपर्ने बताए । माओवादी केन्द्रका अध्यक्ष पुष्पकमल दाहाल ‘प्रचण्ड’ले सबै लोकतान्त्रिक र परिवर्तनप्रेमी शक्तिबीच दह्रो एकताको आवश्यकता औँल्याउँदै संविधान र लोकतन्त्रको रक्षा राष्ट्रको स्वतन्त्रतासँग जोडिएको बताए । हालैको जेनजी आन्दोलनलाई उनले यथास्थितिवादविरुद्धको लोकतान्त्रिक चेतना भएको भन्दै निष्पक्ष छानबिनको माग गरे । संविधान दिवस २०७२ असोज ३ गते जारी भएको नेपालको संविधानको एक दशकको ऐतिहासिक उपलब्धि सम्झनाको दिन पनि हो । यस अवसरमा ज्ञातअज्ञात सहिदप्रति श्रद्धाञ्जली अर्पण गर्दै लोकतान्त्रिक मूल्य र संस्थागत अभ्यासलाई बलियो बनाउन सबै सरोकारवालाले आ–आफ्नो भूमिकामा ईमान्दार बन्नुपर्ने सन्देश नेतृत्वले दिएका छन् ।",
  "fetched_at": "2025-09-21T01:53:22.728488Z",
  "id": "c8e93a10759d1d5d78790dd13f98acb37d7148fa40a613f29c38f8a57df2cf6e",
  "images": [],
  "lang": "ne",
  "published_at": null,
  "source": {
    "domain": "bizpati.com",
    "id": "bizpati",
    "name": "Bizpati"
  },
  "summary": "आज संविधान दिवस :  राष्ट्रपतिदेखि पार्टी नेतृत्त्व जोड संविधानको रक्षा र कार्यान्वयनमा",
  "tags": null,
  "title": "आज संविधान दिवस :  राष्ट्रपतिदेखि पार्टी नेतृत्त्व जोड संविधानको रक्षा र कार्यान्वयनमा",
  "url": "https://bizpati.com/update/constitution-day-today-president-party-leadership-focus-on-protecting-and-implementing-the-constitution/",
  "version": 1
}