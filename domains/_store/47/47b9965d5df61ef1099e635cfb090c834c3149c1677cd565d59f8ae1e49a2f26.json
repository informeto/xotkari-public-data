{
  "byline": "नागरिक",
  "canonical_hash": "2ca679f54d521f46c6d60e8b8dcba06873b9dc7e67829b572c5e7a9e150b875e",
  "content_html": "<p><img alt=\"\" src=\"https://images.nagariknewscdn.com/authors/1758100601_Madhab-Kp.jpg\" /></p><p>नेकपा एकीकृत समाजवादीका अध्यक्ष माधवकुमार नेपालले तत्कालीन सत्ताधारीको दम्भ र अहंकारले जेन–जी आन्दोलनका क्रममा मुलुकले अकल्पनीय क्षति बेहोर्नुपरेको दाबी गरेका छन्। बुधबार एक शोक वक्तव्य जारी गर्दै अध्यक्ष नेपालले तत्कालीन प्रधानमन्त्री केपी शर्मा ओलीलाई लक्षित गर्दै यस्तो टिप्पणी गरेका हुन्। </p><p>‘जेन–जी आन्दोलनका मागहरूप्रति पार्टीको तर्फबाट आन्दोलन पूर्व नै समर्थन तथा ऐक्यबद्धता प्रकट गरेको कुरालाई म स्मरण गर्दछु,’ अध्यक्ष नेपालले लेखेका छन्, ‘उक्त जायज मागहरूलाई समयमा सम्बोधन गर्नुको सट्टा तत्कालीन सत्ताधारीहरूले देखाएको दम्भ र अहंकारको कारण दर्जनौँ होनहार युवाहरूले शहादत प्राप्त गर्नुपर्‍यो भने हाम्रो मुलुकले अकल्पनीय तथा अपूरणीय क्षति बेहोर्नुपर्‍यो।’ </p><p>जेन–जी आन्दोलन लोकतान्त्रिक गणतन्त्र प्राप्तिपछि पनि जनताका चाहना र भावना अनुरूप पारदर्शी तथा जनउत्तरदायी शासन प्रणाली कायम गर्न नसक्दा उत्पन्न निराशा र आक्रोशको परिणाम रहेको कुरा स्वीकार गर्नुपर्ने उनले लेखेका छन्। </p><p>‘यसका अतिरिक्त कतिपय नेता तथा जनताको जीवनशैलीका बिचको अन्तर, भ्रष्टाचार, कुशासन, बेरोजगारी, युवा पलायन तथा आर्थिक सामाजिक रूपान्तरणको मार्गमा हिँड्न नचाहने, नखोज्ने कार्यशैलीका कारण यो अवस्था उत्पन्न भएको कुरालाई समेत मनन गर्नुपर्दछ,’ अध्यक्ष नेपालले लेखेका छन्।</p><p>आन्दोलनले उठाएका एजेन्डाहरूको सम्बोधन गर्दै मुलुकलाई अग्रगामी बाटोमा अगाडि बढाउन अन्तरिम सरकार गठन भएको पनि उनले उल्लेख गरेका छन्। ‘र, निर्वाचनको मिति समेत घोषणा भएको छ,’ अध्यक्ष नेपालले वक्तव्यमा अगाडि लेखेका छन्, ‘अतः बिना कुनै पूर्वाग्रह इतिहासका कमजोरीहरूको वस्तुनिष्ठ समीक्षा गर्दै शान्ति, स्थिरता र विकाससहित भ्रष्टाचारको अन्त्य, सुशासन कायम र व्यापक रोजगारीको सिर्जना गरेर मुलुकलाई आर्थिक सामाजिक रूपान्तरण गर्ने एवं युवा पुस्तालाई मुलुकमै बस्न लायक अवसर तथा वातावरण निर्माण गर्न सकेमा मात्र पछिल्लो जेन–जी आन्दोलनमा शहादत प्राप्त गर्नेहरूप्रति साँचो श्रद्धाञ्जली हुनेछ ।’ </p><p>यसका लागि युवा पुस्तासँगै सम्पूर्ण राजनीतिक दल, नागरिक समाज, राज्य तथा निजी क्षेत्रलगायत समाजका विभिन्न अङ्गसँग हातेमालो एवं सहकार्य गर्न आफू सदैव तत्पर रहेको पनि उनले लेखेका छन्। </p><figure class=\"image\"><img src=\"https://images.nagariknewscdn.com/authors/1758100620_madhab.jpg\" /></figure>",
  "content_text": "नेकपा एकीकृत समाजवादीका अध्यक्ष माधवकुमार नेपालले तत्कालीन सत्ताधारीको दम्भ र अहंकारले जेन–जी आन्दोलनका क्रममा मुलुकले अकल्पनीय क्षति बेहोर्नुपरेको दाबी गरेका छन्। बुधबार एक शोक वक्तव्य जारी गर्दै अध्यक्ष नेपालले तत्कालीन प्रधानमन्त्री केपी शर्मा ओलीलाई लक्षित गर्दै यस्तो टिप्पणी गरेका हुन्। ‘जेन–जी आन्दोलनका मागहरूप्रति पार्टीको तर्फबाट आन्दोलन पूर्व नै समर्थन तथा ऐक्यबद्धता प्रकट गरेको कुरालाई म स्मरण गर्दछु,’ अध्यक्ष नेपालले लेखेका छन्, ‘उक्त जायज मागहरूलाई समयमा सम्बोधन गर्नुको सट्टा तत्कालीन सत्ताधारीहरूले देखाएको दम्भ र अहंकारको कारण दर्जनौँ होनहार युवाहरूले शहादत प्राप्त गर्नुपर्‍यो भने हाम्रो मुलुकले अकल्पनीय तथा अपूरणीय क्षति बेहोर्नुपर्‍यो।’ जेन–जी आन्दोलन लोकतान्त्रिक गणतन्त्र प्राप्तिपछि पनि जनताका चाहना र भावना अनुरूप पारदर्शी तथा जनउत्तरदायी शासन प्रणाली कायम गर्न नसक्दा उत्पन्न निराशा र आक्रोशको परिणाम रहेको कुरा स्वीकार गर्नुपर्ने उनले लेखेका छन्। ‘यसका अतिरिक्त कतिपय नेता तथा जनताको जीवनशैलीका बिचको अन्तर, भ्रष्टाचार, कुशासन, बेरोजगारी, युवा पलायन तथा आर्थिक सामाजिक रूपान्तरणको मार्गमा हिँड्न नचाहने, नखोज्ने कार्यशैलीका कारण यो अवस्था उत्पन्न भएको कुरालाई समेत मनन गर्नुपर्दछ,’ अध्यक्ष नेपालले लेखेका छन्। आन्दोलनले उठाएका एजेन्डाहरूको सम्बोधन गर्दै मुलुकलाई अग्रगामी बाटोमा अगाडि बढाउन अन्तरिम सरकार गठन भएको पनि उनले उल्लेख गरेका छन्। ‘र, निर्वाचनको मिति समेत घोषणा भएको छ,’ अध्यक्ष नेपालले वक्तव्यमा अगाडि लेखेका छन्, ‘अतः बिना कुनै पूर्वाग्रह इतिहासका कमजोरीहरूको वस्तुनिष्ठ समीक्षा गर्दै शान्ति, स्थिरता र विकाससहित भ्रष्टाचारको अन्त्य, सुशासन कायम र व्यापक रोजगारीको सिर्जना गरेर मुलुकलाई आर्थिक सामाजिक रूपान्तरण गर्ने एवं युवा पुस्तालाई मुलुकमै बस्न लायक अवसर तथा वातावरण निर्माण गर्न सकेमा मात्र पछिल्लो जेन–जी आन्दोलनमा शहादत प्राप्त गर्नेहरूप्रति साँचो श्रद्धाञ्जली हुनेछ ।’ यसका लागि युवा पुस्तासँगै सम्पूर्ण राजनीतिक दल, नागरिक समाज, राज्य तथा निजी क्षेत्रलगायत समाजका विभिन्न अङ्गसँग हातेमालो एवं सहकार्य गर्न आफू सदैव तत्पर रहेको पनि उनले लेखेका छन्।",
  "fetched_at": "2025-09-17T09:23:43.138125Z",
  "id": "47b9965d5df61ef1099e635cfb090c834c3149c1677cd565d59f8ae1e49a2f26",
  "images": [
    "https://images.nagariknewscdn.com/authors/1758100601_Madhab-Kp.jpg",
    "https://images.nagariknewscdn.com/authors/1758100620_madhab.jpg"
  ],
  "lang": "ne",
  "published_at": "2025-09-17T09:17:24Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "जेन–जी आन्दोलन लोकतान्त्रिक गणतन्त्र प्राप्तिपछि पनि जनताका चाहना र भावना अनुरूप पारदर्शी तथा जनउत्तरदायी शासन प्रणाली कायम गर्न नसक्दा उत्पन्न निराशा र आक्रोशको परिणाम रहेको कुरा स्वीकार गर्नुपर्ने नेपालले लेखेका छन्।...",
  "tags": null,
  "title": "माधवको टिप्पणी: तत्कालीन सत्ताको दम्भ र अहंकारले मुलुकलाई अकल्पनीय क्षति&amp;nbsp;",
  "url": "https://nagariknews.nagariknetwork.com/politics/madhav-s-comment-the-arrogance-and-arrogance-of-the-then-government-caused-unimaginable-damage-to-the-country-nbsp-67-72.html",
  "version": 1
}