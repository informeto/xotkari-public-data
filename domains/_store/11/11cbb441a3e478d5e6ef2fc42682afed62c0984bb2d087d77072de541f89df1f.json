{
  "byline": "अमृतनाथ तिमल्सिना",
  "canonical_hash": "ef61937e03a0522ecf453ac024eb3c6605f8ce404a678127b224f15c69a36822",
  "content_html": "<img alt=\"\" class=\"attachment-full size-full wp-post-image\" height=\"512\" src=\"https://rajdhanidaily.com/wp-content/uploads/2025/09/NabinPaudel-KTM-291000069900copy-768x512-1.jpg\" style=\"float: left; margin: 0 15px 15px 0;\" width=\"768\" />\n<p>काठमाडौं । नवनियुक्त प्रधानमन्त्री सुशीला कार्कीले ‘जेनजी’ आन्दोलनका क्रममा मृत्यु भएकाहरूलाई शहीद घोषणा गर्ने निर्णय गरेकी छन् ।</p>\n\n\n\n<blockquote class=\"wp-block-quote\"><p><strong><span class=\"has-inline-color has-vivid-red-color\">विध्वंश मच्चाउनेलाई कारबाही गर्ने प्रधानमन्त्रीको घोषणा</span></strong></p></blockquote>\n\n\n\n<p>आइतबार पद बहालीपछि पहिलो निर्णय नै आन्दोलनका क्रममा मारिएकालाई शहीद घोषणा र मृतकका परिवारलाई १० लाख राहत दिने निर्णयमा हस्ताक्षर गरेको प्रधानमन्त्री कार्कीले बताइन् । आन्दोलनका क्रममा घाइते भएकाहरूको निःशुल्क उपचार गर्ने सरकारले निर्णय गरेको छ ।</p>\n\n\n\n<p>पदभार ग्रहणपछि सचिवहरूलाई सामूहिक निर्देशन दिँदै उनले युवापुस्ताको रगत बगेर आएको परिवर्तनलाई खेर जान नदिने प्रतिबद्धता पनि जनाइन् । ‘जेनजी’ पुस्ताको आह्वानमा भएको आन्दोलनले २७ घण्टामा ल्याएको परिवर्तनको सन्देशअनुसार तीव्र गतिमा परिवर्तनलाई संस्थागत गर्दै जनचाहनाअनुरूप भ्रष्टाचारको अन्त्य, सुशासन र आर्थिक समानताका विषयमा जोड दिने बताएकी छन् ।</p>\n\n\n\n<p>पदबहाली गर्दै कार्कीले भनिन्, ‘यति छोटो अवधिमा संसारमा कहीँ यस किसिमको परिवर्तन भएकै छैन, यो युवाको ऊर्जा, सक्रियता र आवश्यकताले भएको हो, यसको स्पिरिट खेर जान दिइन्नँ ।’</p>\n\n\n\n<p>आन्दोलनका क्रममा भएको भौतिक क्षतिहरूको मूल्यांकन गर्दै सरकारले तत्काल पुनर्निर्माणका कार्ययोजना बनाएर अघि बढ्ने बताइन् । प्रधानमन्त्री कार्कीले शहीद परिवार, घाइते तथा आन्दोलनको नेतृत्व गरिरहेका सबैलाई धन्यबाद ज्ञापन गर्दै पछुताउनुपर्ने अवस्था आउन नदिने प्रतिबद्धता व्यक्त गरिन् ।</p>\n\n\n\n<p>नवनियुक्त प्रधानमन्त्री कार्कीले आफू रहरले प्रधानमन्त्री नभएको भन्दै परिस्थितिले बाध्य बनाएको स्पष्ट पारेकी छन् । आइतबार सिंहदरबारमा पदभार ग्रहणपछि कर्मचारी, सुरक्षाकर्मीलगायतलाई सम्बोधन गर्दै प्रधानमन्त्री कार्कीले यस्तो बताएकी हुन् ।</p>\n\n\n\n<p><strong>षड्यन्त्रको छानबिन गरिन्छ<br /></strong>प्रधानमन्त्री कार्कीले ‘जेनजी’को पवित्र भावनालाई दुरुपयोग गर्दै आगजनी तथा हत्याको अवस्था सिर्जना भएकामा घुसपैठ र बाह्य षड्यन्त्र भएको आशंका गरेकी छन् ।</p>\n\n\n\n<p>घुसपैठ हुने, आन्दोलन हिंसात्मक बनाउन प्रोत्साहित गर्ने र आक्रमण तोडफोड तथा आगजनी गर्न प्रोत्साहित गर्नेलाई कारबाही गरिने बताइन् ।</p>\n\n\n\n<p>उनले परिवर्तन नेपाली युवाकै आवश्यकतामा भएको तर्फ जोड दिइन् । तर, नेपाली नागरिक तथा प्रहरीको मृत्यु हुने तथा सार्वजनिक संरचना तोडफोड र आगजनी नेपालीले नै गरे भनेर कसरी विश्वास गर्नु भन्दै बाह्य षड्यन्त्रको आशंकासमेत व्यक्त गरिन् । प्रधानमन्त्री कार्कीले आन्दोलनमा भएको घुसपैठ, हिंसात्मक गतिविधि तथा सार्वजनिक अपराधको अनुसन्धान, छानबिन र कारबाही हुनेमा दृढता व्यक्त गरिन् ।</p>\n\n\n\n<p><strong>शासन गरिरहने रहर छैन<br /></strong>प्रधानमन्त्री कार्कीले आफूलाई प्रधानमन्त्रीको कुर्सीमा बसेर शासन गर्ने रहर भएकाले जिम्मेवारीमा आएको नभएर विशेष परिस्थितिमा ‘जेनजी’ पुस्ताको भावनालाई सम्मान गरिएको बताइन् । कार्कीले भनिन्, ‘म विशेष परिस्थितिमा आएको सबैलाई थाहै छ, मलाई प्रधानमन्त्रीका रूपमा शासन गरिरहन भन्दा शान्तिपूर्ण रूपमा समयमै निर्वाचन सम्पन्न गरेर सरकार हस्तान्तरणको हतार छ ।’ ६ महिनाभित्रै आधारभूत पुनर्निर्माण तथा व्यवस्थापकीय पक्ष सम्हाल्दै निर्वाचनमार्फत सरकारको जिम्मा लगाउनुपर्ने दायित्व आफूहरूको काँधमा भएको कार्कीले बताइन् ।</p>\n\n\n\n<p>मुख्यसचिव अर्यालले आन्दोलनका कारण क्षति भएका कार्यालयहरूको पुनर्निर्माण र पुनःस्थापनाको विषय चुनौतीपूर्ण रहेको भन्दै धेरै भवन पूर्ण क्षति भएको र पुनर्निर्माण नै गर्नुपर्ने अवस्थामा रहेको रिपोर्ट आएको बताए । सातै प्रदेश र सबैजसो जिल्लाका कार्यालय, सिंहदरबारदेखि प्रदेशका मन्त्रालयहरू, प्रहरी तथा प्रशासन कार्यालयहरू क्षति भएकाले बजेट र प्राथमिकताका आधारमा पुनर्निर्माणलाई प्राथमिकतामा राखिनुपर्ने अवस्थाको समीक्षा भएको अर्यालले बताए ।</p>\n<p>The post <a href=\"https://rajdhanidaily.com/id/121822/\" rel=\"nofollow\">‘जेनजी’ आन्दोलनमा ज्यान गुमाएकालाई शहीद घोषणा</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । नवनियुक्त प्रधानमन्त्री सुशीला कार्कीले ‘जेनजी’ आन्दोलनका क्रममा मृत्यु भएकाहरूलाई शहीद घोषणा गर्ने निर्णय गरेकी छन् । विध्वंश मच्चाउनेलाई कारबाही गर्ने प्रधानमन्त्रीको घोषणा आइतबार पद बहालीपछि पहिलो निर्णय नै आन्दोलनका क्रममा मारिएकालाई शहीद घोषणा र मृतकका परिवारलाई १० लाख राहत दिने निर्णयमा हस्ताक्षर गरेको प्रधानमन्त्री कार्कीले बताइन् । आन्दोलनका क्रममा घाइते भएकाहरूको निःशुल्क उपचार गर्ने सरकारले निर्णय गरेको छ । पदभार ग्रहणपछि सचिवहरूलाई सामूहिक निर्देशन दिँदै उनले युवापुस्ताको रगत बगेर आएको परिवर्तनलाई खेर जान नदिने प्रतिबद्धता पनि जनाइन् । ‘जेनजी’ पुस्ताको आह्वानमा भएको आन्दोलनले २७ घण्टामा ल्याएको परिवर्तनको सन्देशअनुसार तीव्र गतिमा परिवर्तनलाई संस्थागत गर्दै जनचाहनाअनुरूप भ्रष्टाचारको अन्त्य, सुशासन र आर्थिक समानताका विषयमा जोड दिने बताएकी छन् । पदबहाली गर्दै कार्कीले भनिन्, ‘यति छोटो अवधिमा संसारमा कहीँ यस किसिमको परिवर्तन भएकै छैन, यो युवाको ऊर्जा, सक्रियता र आवश्यकताले भएको हो, यसको स्पिरिट खेर जान दिइन्नँ ।’ आन्दोलनका क्रममा भएको भौतिक क्षतिहरूको मूल्यांकन गर्दै सरकारले तत्काल पुनर्निर्माणका कार्ययोजना बनाएर अघि बढ्ने बताइन् । प्रधानमन्त्री कार्कीले शहीद परिवार, घाइते तथा आन्दोलनको नेतृत्व गरिरहेका सबैलाई धन्यबाद ज्ञापन गर्दै पछुताउनुपर्ने अवस्था आउन नदिने प्रतिबद्धता व्यक्त गरिन् । नवनियुक्त प्रधानमन्त्री कार्कीले आफू रहरले प्रधानमन्त्री नभएको भन्दै परिस्थितिले बाध्य बनाएको स्पष्ट पारेकी छन् । आइतबार सिंहदरबारमा पदभार ग्रहणपछि कर्मचारी, सुरक्षाकर्मीलगायतलाई सम्बोधन गर्दै प्रधानमन्त्री कार्कीले यस्तो बताएकी हुन् । षड्यन्त्रको छानबिन गरिन्छ प्रधानमन्त्री कार्कीले ‘जेनजी’को पवित्र भावनालाई दुरुपयोग गर्दै आगजनी तथा हत्याको अवस्था सिर्जना भएकामा घुसपैठ र बाह्य षड्यन्त्र भएको आशंका गरेकी छन् । घुसपैठ हुने, आन्दोलन हिंसात्मक बनाउन प्रोत्साहित गर्ने र आक्रमण तोडफोड तथा आगजनी गर्न प्रोत्साहित गर्नेलाई कारबाही गरिने बताइन् । उनले परिवर्तन नेपाली युवाकै आवश्यकतामा भएको तर्फ जोड दिइन् । तर, नेपाली नागरिक तथा प्रहरीको मृत्यु हुने तथा सार्वजनिक संरचना तोडफोड र आगजनी नेपालीले नै गरे भनेर कसरी विश्वास गर्नु भन्दै बाह्य षड्यन्त्रको आशंकासमेत व्यक्त गरिन् । प्रधानमन्त्री कार्कीले आन्दोलनमा भएको घुसपैठ, हिंसात्मक गतिविधि तथा सार्वजनिक अपराधको अनुसन्धान, छानबिन र कारबाही हुनेमा दृढता व्यक्त गरिन् । शासन गरिरहने रहर छैन प्रधानमन्त्री कार्कीले आफूलाई प्रधानमन्त्रीको कुर्सीमा बसेर शासन गर्ने रहर भएकाले जिम्मेवारीमा आएको नभएर विशेष परिस्थितिमा ‘जेनजी’ पुस्ताको भावनालाई सम्मान गरिएको बताइन् । कार्कीले भनिन्, ‘म विशेष परिस्थितिमा आएको सबैलाई थाहै छ, मलाई प्रधानमन्त्रीका रूपमा शासन गरिरहन भन्दा शान्तिपूर्ण रूपमा समयमै निर्वाचन सम्पन्न गरेर सरकार हस्तान्तरणको हतार छ ।’ ६ महिनाभित्रै आधारभूत पुनर्निर्माण तथा व्यवस्थापकीय पक्ष सम्हाल्दै निर्वाचनमार्फत सरकारको जिम्मा लगाउनुपर्ने दायित्व आफूहरूको काँधमा भएको कार्कीले बताइन् । मुख्यसचिव अर्यालले आन्दोलनका कारण क्षति भएका कार्यालयहरूको पुनर्निर्माण र पुनःस्थापनाको विषय चुनौतीपूर्ण रहेको भन्दै धेरै भवन पूर्ण क्षति भएको र पुनर्निर्माण नै गर्नुपर्ने अवस्थामा रहेको रिपोर्ट आएको बताए । सातै प्रदेश र सबैजसो जिल्लाका कार्यालय, सिंहदरबारदेखि प्रदेशका मन्त्रालयहरू, प्रहरी तथा प्रशासन कार्यालयहरू क्षति भएकाले बजेट र प्राथमिकताका आधारमा पुनर्निर्माणलाई प्राथमिकतामा राखिनुपर्ने अवस्थाको समीक्षा भएको अर्यालले बताए । The post ‘जेनजी’ आन्दोलनमा ज्यान गुमाएकालाई शहीद घोषणा appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-14T23:39:02.051382Z",
  "id": "11cbb441a3e478d5e6ef2fc42682afed62c0984bb2d087d77072de541f89df1f",
  "images": [
    "https://rajdhanidaily.com/wp-content/uploads/2025/09/NabinPaudel-KTM-291000069900copy-768x512-1.jpg"
  ],
  "lang": "ne",
  "published_at": "2025-09-14T23:23:09Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"512\" src=\"https://rajdhanidaily.com/wp-content/uploads/2025/09/NabinPaudel-KTM-291000069900copy-768x512-1.jpg\" style=\"float: left; margin: 0 15px 15px 0;\" width=\"768\" />काठमाडौं । नवनियुक्त प्रधानमन्त्री सुशीला कार्कीले ‘जेनजी’ आन्दोलनका क्रममा मृत्यु भएकाहरूलाई शहीद घोषणा गर्ने निर्णय गरेकी छन् । विध्वंश मच्चाउनेलाई कारबाही गर्ने प्रधानमन्त्रीको घोषणा आइतबार पद बहालीपछि पहिलो निर्णय नै आन्दोलनका क्रममा मारिएकालाई शहीद घोषणा र मृतकका परिवारलाई १० लाख राहत दिने निर्णयमा हस्ताक्षर गरेको प्रधानमन्त्री कार्कीले बताइन् । आन्दोलनका क्रममा घाइते भएकाहरूको निःशुल्क उपचार [&#8230;]</p>\n<p>The post <a href=\"https://rajdhanidaily.com/id/121822/\" rel=\"nofollow\">‘जेनजी’ आन्दोलनमा ज्यान गुमाएकालाई शहीद घोषणा</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "‘जेनजी’ आन्दोलनमा ज्यान गुमाएकालाई शहीद घोषणा",
  "url": "https://rajdhanidaily.com/id/121822/",
  "version": 1
}