{
  "byline": "न्युज अफ नेपाल",
  "canonical_hash": "08d4daa6a7e8b32fd287420e67107df1e0d39d1508f321d2092ae4940a6fabc5",
  "content_html": "<p>काठमाडौँ<br />दूधकोशी हाइड्रोपावर नेपाल प्रा.लि.ले ७० मेगावाट क्षमताको दूधकोशी–२ (जलेश्वर) जलविद्युत आयोजना सफलतापूर्वक वित्तीय बन्द (फाइनान्सियल क्लोज) गरेको छ । ललितपुरस्थित लक्ष्मी सनराइज बैंक लिमिटेडको नेतृत्वमा, एभरेष्ट बैंक लिमिटेड सह–नेतृत्व र सनिमा बैंक लिमिटेड सदस्य बैंक रहने गरी ऋण व्यवस्थापन गरिएको हो ।<br />समूहले कुल १,०५० करोड रुपैयाँ ऋण लगानी गर्ने प्रतिबद्धता जनाएको छ, जसमा ऋण र इक्विटीको अनुपात ७०ः३० रहनेछ । कुल परियोजना लागत करिब १,५०० करोड रुपैयाँ हुने अनुमान गरिएको छ, जसमा ४५० करोड रुपैयाँ इक्विटी हुनेछ । आयोजना कोशी प्रदेशको सोलुखुम्बु जिल्लाको थुलुङ दूधकोशी गाउँपालिकामा निर्माण हुने र चार वर्षभित्र सम्पन्न गर्ने लक्ष्य राखिएको छ ।</p>\n\n\n\n<p>वित्तीय बन्द सम्पन्न भएपछि आयोजना अब ठूला स्तरको निर्माणतर्फ अघि बढ्ने भएको छ, जसले कोशी प्रदेशको आर्थिक गतिविधिमा उल्लेख्य योगदान गर्ने अपेक्षा गरिएको छ । जटिल राजनीतिक परिस्थितिमा वित्तीय बन्द गर्न सफल हुनु आयोजना दिगोपन र रणनीतिक महत्त्वको प्रमाण भएको बताइएको छ ।</p>\n\n\n\n<p>निर्माण कार्य २०८२ साल कात्तिक महिनादेखि सुरु हुने र आयोजना पूरा भएपछि मुलुकलाई भरपर्दो तथा स्वच्छ ऊर्जाको आपूर्ति गर्ने कम्पनीले जनाएको छ ।</p>\n\n\n\n<p>कम्पनीलाई लामो अनुभव भएका जलविद्युत व्यवसायी कदाम केसीले अध्यक्षको रूपमा नेतृत्व गरिरहेका छन् । सञ्चालकमा अभिग्या मल्ल, विक्रम गौतम, अरुण अग्रवाल, किरण मल्ल र डा. हिमाल भट्टराई रहेका छन् । संस्थागत लगानीकर्तामध्ये आयु मलुन हाइड्रोपावर, टिम भेन्चर, सारथी इक्विटी फण्डलगायत प्रमुख छन् ।</p>\n\n\n\n<p>आयोजनाले दूधकोशी नदीमा आधारित भई ६ घण्टा पिकिङ स्किममार्फत ७० मेगावाट विद्युत उत्पादन गर्नेछ । परियोजनाबाट उत्पादित विद्युत १२ किलोमिटर लामो १३२ केभी प्रसारण लाइनमार्फत नेपाल विद्युत प्राधिकरणको तिन्ला सबस्टेशनमा जोडिनेछ ।</p>\n\n\n\n<p>परियोजना सम्पन्न भएपछि वर्षेनी झण्डै ४१७.४१ गीगावाट घण्टा विद्युत उत्पादन हुने र यसले राष्ट्रिय विद्युत आपूर्तिमा महत्वपूर्ण योगदान गर्ने अनुमान गरिएको छ ।</p>",
  "content_text": "काठमाडौँ दूधकोशी हाइड्रोपावर नेपाल प्रा.लि.ले ७० मेगावाट क्षमताको दूधकोशी–२ (जलेश्वर) जलविद्युत आयोजना सफलतापूर्वक वित्तीय बन्द (फाइनान्सियल क्लोज) गरेको छ । ललितपुरस्थित लक्ष्मी सनराइज बैंक लिमिटेडको नेतृत्वमा, एभरेष्ट बैंक लिमिटेड सह–नेतृत्व र सनिमा बैंक लिमिटेड सदस्य बैंक रहने गरी ऋण व्यवस्थापन गरिएको हो । समूहले कुल १,०५० करोड रुपैयाँ ऋण लगानी गर्ने प्रतिबद्धता जनाएको छ, जसमा ऋण र इक्विटीको अनुपात ७०ः३० रहनेछ । कुल परियोजना लागत करिब १,५०० करोड रुपैयाँ हुने अनुमान गरिएको छ, जसमा ४५० करोड रुपैयाँ इक्विटी हुनेछ । आयोजना कोशी प्रदेशको सोलुखुम्बु जिल्लाको थुलुङ दूधकोशी गाउँपालिकामा निर्माण हुने र चार वर्षभित्र सम्पन्न गर्ने लक्ष्य राखिएको छ । वित्तीय बन्द सम्पन्न भएपछि आयोजना अब ठूला स्तरको निर्माणतर्फ अघि बढ्ने भएको छ, जसले कोशी प्रदेशको आर्थिक गतिविधिमा उल्लेख्य योगदान गर्ने अपेक्षा गरिएको छ । जटिल राजनीतिक परिस्थितिमा वित्तीय बन्द गर्न सफल हुनु आयोजना दिगोपन र रणनीतिक महत्त्वको प्रमाण भएको बताइएको छ । निर्माण कार्य २०८२ साल कात्तिक महिनादेखि सुरु हुने र आयोजना पूरा भएपछि मुलुकलाई भरपर्दो तथा स्वच्छ ऊर्जाको आपूर्ति गर्ने कम्पनीले जनाएको छ । कम्पनीलाई लामो अनुभव भएका जलविद्युत व्यवसायी कदाम केसीले अध्यक्षको रूपमा नेतृत्व गरिरहेका छन् । सञ्चालकमा अभिग्या मल्ल, विक्रम गौतम, अरुण अग्रवाल, किरण मल्ल र डा. हिमाल भट्टराई रहेका छन् । संस्थागत लगानीकर्तामध्ये आयु मलुन हाइड्रोपावर, टिम भेन्चर, सारथी इक्विटी फण्डलगायत प्रमुख छन् । आयोजनाले दूधकोशी नदीमा आधारित भई ६ घण्टा पिकिङ स्किममार्फत ७० मेगावाट विद्युत उत्पादन गर्नेछ । परियोजनाबाट उत्पादित विद्युत १२ किलोमिटर लामो १३२ केभी प्रसारण लाइनमार्फत नेपाल विद्युत प्राधिकरणको तिन्ला सबस्टेशनमा जोडिनेछ । परियोजना सम्पन्न भएपछि वर्षेनी झण्डै ४१७.४१ गीगावाट घण्टा विद्युत उत्पादन हुने र यसले राष्ट्रिय विद्युत आपूर्तिमा महत्वपूर्ण योगदान गर्ने अनुमान गरिएको छ ।",
  "fetched_at": "2025-09-21T13:31:28.494716Z",
  "id": "f8cbbb5313aa40d0ac43b5141acc04a463a32b74a4d532427fd6bbf765c84526",
  "images": [],
  "lang": "ne",
  "published_at": "2025-09-21T13:12:39Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "काठमाडौँदूधकोशी हाइड्रोपावर नेपाल प्रा.लि.ले ७० मेगावाट क्षमताको दूधकोशी–२ (जलेश्वर) जलविद्युत आयोजना सफलतापूर्वक वित्तीय बन्द (फाइनान्सियल क्लोज) गरेको छ । ललितपुरस्थित लक्ष्मी सनराइज बैंक लिमिटेडको नेतृत्वमा, एभरेष्ट बैंक लिमिटेड सह–नेतृत्व र सनिमा बैंक लिमिटेड सदस्य बैंक रहने गरी ऋण व्यवस्थापन गरिएको हो ।समूहले कुल १,०५० करोड रुपैयाँ ऋण लगानी गर्ने प्रतिबद्धता जनाएको छ, जसमा ऋण र [&#8230;]",
  "tags": null,
  "title": "७० मेगावाट क्षमताको दूधकोशी–२ जलविद्युत आयोजना वित्तीय बन्द",
  "url": "https://newsofnepal.com/2025/09/21/732500/",
  "version": 1
}