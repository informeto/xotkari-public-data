{
  "byline": "Bhupendra GC",
  "canonical_hash": "8d03a3a128aca231646666cb53ce9ce4730beb9657a6f7c8934250dc1b1efc2d",
  "content_html": "<p>एजेन्सी &#8211;  <strong>श्रीलंका युवा अलराउण्डर दुनिथ वेलालागेका बुबा सुरुगांको ५४ वर्षको उमेरमा हृदयघातको कारण मृत्यु भएको छ । एसीसी टी ट्वान्टी एसिया कपमा श्रीलंका र अफगानिस्तानबीचको खेल हेर्दै गर्दा उनलाई हृदयघात भएको अन्तर्राष्ट्रिय मिडियाहरुले जनाएका छन् । आबुधाबीमा सम्पन्न खेलमा पहिलो इनिङको अन्तिम ओभरमा दुनिथ वेलालागेलाई अफगानिस्तानका मोहम्मद नाबीले लगातार पाँच छक्का हानेका थिए ।</strong></p>\n\n\n\n<p>हृदयघातको कारण आधिकारीक रुपमा खुलेको छैन । तर केही अन्तर्राष्ट्रिय मिडियाले खेल हेर्दै गर्दा हृदयघात भएको जनाएका छन् ।</p>\n\n\n\n<p>श्रीलंका मिडिया लंकासाराका अनुसार सुरुंगाले अफगानिस्तान र श्रीलंकाविचको खेल टेलिभिजनमा हेरेका थिए।  छोराले लगातार पाँच छक्का खाएपछि अत्याधिक भावनात्मक तनावको कारण सुरंगालाई छातीमा गम्भीर दुखाई भएको थियो । उक्त दुखाई लगत्तै उनलाई अस्पताल लगिएपनि बचाउन नसकेको लंकासाराले जनाएको छ । वेलालागेलाई खेल सकिएपछि श्रीलंकाका कप्तान, प्रशिक्षक र टिम म्यानेजरले उक्त घटना सुनाएका थिए । </p>\n\n\n\n<p>सुपर फोरमा पुग्न जित्नै पर्ने खेलमा स्पिनर महेश थिक्सेनाको स्थानमा श्रीलंकाले अफगानिस्तानविरुद्ध उनलाई मौका दिएको थियो । चौथो ओभरमै आएका वेलालागे पहिलो ओभरमा ५ रन दिएका थिए । पहिलो बलमै चौका खाएपनि त्यसपछि पाँच मध्य चार बल डट राखेका थिए । छैटौं ओभरमा उनले पाँच रन दिए । त्यसपछि उनले १३ औं ओभरमा अफगानिस्तानका सर्वाधिक भरपर्दा ब्याटर इब्राहिम जद्रानलाई २४ रनमा क्याच आउट गराएका थिए । उनको सुरुवाती ३ ओभरमा २ चौकासहित कुल १७ रन खर्चेर १ विकेट लिएका थिए ।</p>\n\n\n\n<figure class=\"wp-block-gallery has-nested-images columns-default is-cropped wp-block-gallery-1 is-layout-flex\">\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/nuwan-thushara-sri-lanka-asia-cup.jpg\"><img alt=\"\" class=\"wp-image-165795\" height=\"633\" src=\"https://www.hamrokhelkud.com/wp-content/uploads/2025/09/nuwan-thushara-sri-lanka-asia-cup-1024x633.jpg\" width=\"1024\" /></a></figure>\n</figure>\n\n\n\n<p>श्रीलंका कप्तान चरिथ असंलकाले अन्तिम ओभर उनलाई दिन बाहेक अन्य विकल्प थिएन । किनभने अन्य चार बलरको ४-४ ओभर कोटा समाप्त भई सकेको थियो । प्रमुख तीव्र गतिका बलर नुवान थुषरा, दुश्मिन्था चामिरा, मध्यगतिका बलर दासुन शानका र स्पिनर वानिन्दु हसरंगा स्पेल सकिएको हुँदा उनीसँग दुनिथ अन्तिम विकल्प थिए । तर ४० वर्षीय अनुभवी नाबी उनीमाथि हाबी बने । </p>\n\n\n\n<p>अफगानिस्तान १९ ओभरमा १३७-७ को अवस्थामा हुँदा र सुपर फोरमा पुग्न जित्नै पर्ने हुँदा नाबी आक्रामक बनेका थिए । नाबीले उनलाई पहिलो बल लङअफ, दोस्रो र तेस्रो बल लङअनमा लगातार तीन छक्का हानेपछि उनी समस्यामा परेका थिए ।</p>\n\n\n\n<p>युवा अलराउण्डर उनले दबाबमा त्यसपछि नो बल र लगातार दुई छक्का भेटेका थिए । अन्तिम ओभरमा नाबीले ३२ रन जोडेपछि अफगानिस्तानले २० ओभरमा ८ विकेट गुमाउँदै १ सय ६९ रन बनाएको थियो । वेलालागेले ५ रनमा नाबीको क्याच समेत छाड्न पुगेका थिए । </p>\n\n\n\n<p>१७ आंैं ओभरको दोस्रो बलमा दुश्मन्था चामिराको बलमा वेलालागेले ब्याकवार्ड डीपस्क्यार लेगमा उक्त क्याच छाड्न पुगेका थिए । तर नाबीले २२ बलमा ३ चौका र ६ छक्कासहित कुल ६० रन जोड्दै अफगानिस्तानको आशा जगाएका थिए । उक्त लक्ष्य श्रीलंकाले १८.४ ओभरमा ४ विकेट गुमाउँदै पूरा गर्यो । </p>\n\n\n\n<p>खेलपछि श्रीलंकाका खेलकुद पत्रकारले नाबीलाई उनको बुबाको मृत्युको घटना सुनाएका थिए । उक्त घटना सुनेपछि नाबीले माफी माग्दै निराशका साथ टिम बस चढेका थिए । उनका बुबा सुरंगा घरेलु क्रिकेट खेलेका खेलाडी हुन् । बुबाको प्रशिक्षणमै दुनिथले बाल्यकालमा क्रिकेट सिकेका थिए ।</p>\n\n\n\n<figure class=\"wp-block-image size-full\"><a href=\"https://www.hamrokhelkud.com/wp-content/uploads/2023/09/dunith-wellalage-2.jpg\"><img alt=\"\" class=\"wp-image-137676\" height=\"655\" src=\"https://www.hamrokhelkud.com/wp-content/uploads/2023/09/dunith-wellalage-2.jpg\" width=\"800\" /></a></figure>\n\n\n\n<p>२२ वर्षीय वेलालागे श्रीलंका क्रिकेटमा ठूलो सम्भावना बोकेका युवास्टार हुन् । उनले १ टेस्ट, ३१ ओडीआई र ५ टी२० आई खेल खेलेका छन् । २०२३ को एकदिवसीय एसिया कपमा उनले भारतविरुद्ध पाँच विकेट लिनुको साथै ४२ रन जोड्दै हारका बाबजुद प्लेयर अफ द म्याच चुनिएका थिए । २०२४ मा तेस्रो ओडीआई खेलमा कोलम्बोमा भारतलाई १ सय ३८ रनमा अल आउट गर्दै १ सय १० रनको फराकिलो जित दिलाउन एक्लै पाँच विकेट लिएका थिए ।</p>\n\n\n\n<p> </p><p>The post <a href=\"https://www.hamrokhelkud.com/cricket/165817.html\">छोराले लगातार पाँच छक्का खाएपछि वुवाको हृदयघातले  मृत्यु !</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – श्रीलंका युवा अलराउण्डर दुनिथ वेलालागेका बुबा सुरुगांको ५४ वर्षको उमेरमा हृदयघातको कारण मृत्यु भएको छ । एसीसी टी ट्वान्टी एसिया कपमा श्रीलंका र अफगानिस्तानबीचको खेल हेर्दै गर्दा उनलाई हृदयघात भएको अन्तर्राष्ट्रिय मिडियाहरुले जनाएका छन् । आबुधाबीमा सम्पन्न खेलमा पहिलो इनिङको अन्तिम ओभरमा दुनिथ वेलालागेलाई अफगानिस्तानका मोहम्मद नाबीले लगातार पाँच छक्का हानेका थिए । हृदयघातको कारण आधिकारीक रुपमा खुलेको छैन । तर केही अन्तर्राष्ट्रिय मिडियाले खेल हेर्दै गर्दा हृदयघात भएको जनाएका छन् । श्रीलंका मिडिया लंकासाराका अनुसार सुरुंगाले अफगानिस्तान र श्रीलंकाविचको खेल टेलिभिजनमा हेरेका थिए। छोराले लगातार पाँच छक्का खाएपछि अत्याधिक भावनात्मक तनावको कारण सुरंगालाई छातीमा गम्भीर दुखाई भएको थियो । उक्त दुखाई लगत्तै उनलाई अस्पताल लगिएपनि बचाउन नसकेको लंकासाराले जनाएको छ । वेलालागेलाई खेल सकिएपछि श्रीलंकाका कप्तान, प्रशिक्षक र टिम म्यानेजरले उक्त घटना सुनाएका थिए । सुपर फोरमा पुग्न जित्नै पर्ने खेलमा स्पिनर महेश थिक्सेनाको स्थानमा श्रीलंकाले अफगानिस्तानविरुद्ध उनलाई मौका दिएको थियो । चौथो ओभरमै आएका वेलालागे पहिलो ओभरमा ५ रन दिएका थिए । पहिलो बलमै चौका खाएपनि त्यसपछि पाँच मध्य चार बल डट राखेका थिए । छैटौं ओभरमा उनले पाँच रन दिए । त्यसपछि उनले १३ औं ओभरमा अफगानिस्तानका सर्वाधिक भरपर्दा ब्याटर इब्राहिम जद्रानलाई २४ रनमा क्याच आउट गराएका थिए । उनको सुरुवाती ३ ओभरमा २ चौकासहित कुल १७ रन खर्चेर १ विकेट लिएका थिए । श्रीलंका कप्तान चरिथ असंलकाले अन्तिम ओभर उनलाई दिन बाहेक अन्य विकल्प थिएन । किनभने अन्य चार बलरको ४-४ ओभर कोटा समाप्त भई सकेको थियो । प्रमुख तीव्र गतिका बलर नुवान थुषरा, दुश्मिन्था चामिरा, मध्यगतिका बलर दासुन शानका र स्पिनर वानिन्दु हसरंगा स्पेल सकिएको हुँदा उनीसँग दुनिथ अन्तिम विकल्प थिए । तर ४० वर्षीय अनुभवी नाबी उनीमाथि हाबी बने । अफगानिस्तान १९ ओभरमा १३७-७ को अवस्थामा हुँदा र सुपर फोरमा पुग्न जित्नै पर्ने हुँदा नाबी आक्रामक बनेका थिए । नाबीले उनलाई पहिलो बल लङअफ, दोस्रो र तेस्रो बल लङअनमा लगातार तीन छक्का हानेपछि उनी समस्यामा परेका थिए । युवा अलराउण्डर उनले दबाबमा त्यसपछि नो बल र लगातार दुई छक्का भेटेका थिए । अन्तिम ओभरमा नाबीले ३२ रन जोडेपछि अफगानिस्तानले २० ओभरमा ८ विकेट गुमाउँदै १ सय ६९ रन बनाएको थियो । वेलालागेले ५ रनमा नाबीको क्याच समेत छाड्न पुगेका थिए । १७ आंैं ओभरको दोस्रो बलमा दुश्मन्था चामिराको बलमा वेलालागेले ब्याकवार्ड डीपस्क्यार लेगमा उक्त क्याच छाड्न पुगेका थिए । तर नाबीले २२ बलमा ३ चौका र ६ छक्कासहित कुल ६० रन जोड्दै अफगानिस्तानको आशा जगाएका थिए । उक्त लक्ष्य श्रीलंकाले १८.४ ओभरमा ४ विकेट गुमाउँदै पूरा गर्यो । खेलपछि श्रीलंकाका खेलकुद पत्रकारले नाबीलाई उनको बुबाको मृत्युको घटना सुनाएका थिए । उक्त घटना सुनेपछि नाबीले माफी माग्दै निराशका साथ टिम बस चढेका थिए । उनका बुबा सुरंगा घरेलु क्रिकेट खेलेका खेलाडी हुन् । बुबाको प्रशिक्षणमै दुनिथले बाल्यकालमा क्रिकेट सिकेका थिए । २२ वर्षीय वेलालागे श्रीलंका क्रिकेटमा ठूलो सम्भावना बोकेका युवास्टार हुन् । उनले १ टेस्ट, ३१ ओडीआई र ५ टी२० आई खेल खेलेका छन् । २०२३ को एकदिवसीय एसिया कपमा उनले भारतविरुद्ध पाँच विकेट लिनुको साथै ४२ रन जोड्दै हारका बाबजुद प्लेयर अफ द म्याच चुनिएका थिए । २०२४ मा तेस्रो ओडीआई खेलमा कोलम्बोमा भारतलाई १ सय ३८ रनमा अल आउट गर्दै १ सय १० रनको फराकिलो जित दिलाउन एक्लै पाँच विकेट लिएका थिए । The post छोराले लगातार पाँच छक्का खाएपछि वुवाको हृदयघातले मृत्यु ! first appeared on हाम्रो खेलकुद .",
  "fetched_at": "2025-09-19T01:45:47.285999Z",
  "id": "8697b09fbb637eff067d1c34d255847523cc4fc22c35aaa9e8307d182b39fd5f",
  "images": [
    "https://www.hamrokhelkud.com/wp-content/uploads/2025/09/nuwan-thushara-sri-lanka-asia-cup-1024x633.jpg",
    "https://www.hamrokhelkud.com/wp-content/uploads/2023/09/dunith-wellalage-2.jpg"
  ],
  "lang": "ne",
  "published_at": "2025-09-19T00:45:30Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी &#8211; श्रीलंका युवा अलराउण्डर दुनिथ वेलालागेका बुबा सुरुगांको ५४ वर्षको उमेरमा हृदयघातको कारण मृत्यु भएको छ । एसीसी टी ट्वान्टी एसिया कपमा श्रीलंका र अफगानिस्तानबीचको खेल हेर्दै गर्दा उनलाई हृदयघात भएको अन्तर्राष्ट्रिय मिडियाहरुले जनाएका छन् । आबुधाबीमा सम्पन्न खेलमा पहिलो इनिङको अन्तिम ओभरमा दुनिथ वेलालागेलाई अफगानिस्तानका मोहम्मद नाबीले लगातार पाँच छक्का हानेका थिए । [&#8230;]</p>\n<p>The post <a href=\"https://www.hamrokhelkud.com/cricket/165817.html\">छोराले लगातार पाँच छक्का खाएपछि वुवाको हृदयघातले  मृत्यु !</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "छोराले लगातार पाँच छक्का खाएपछि वुवाको हृदयघातले  मृत्यु !",
  "url": "https://www.hamrokhelkud.com/cricket/165817.html",
  "version": 1
}