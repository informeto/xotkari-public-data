{
  "byline": "न्युज अफ नेपाल",
  "canonical_hash": "f2a4a0192cc7686220d3d0b460200dd3bcf7d3702a3334d8ce915179b28a0874",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/supatha-mulya-150x150.png\" style=\"display: block; margin-bottom: 5px; clear: both;\" width=\"150\" />\n<p><strong>काठमाडौं । </strong></p>\n\n\n\n<p>चाडपर्व लक्षित सुपथ मूल्य पसलमा उपभोक्ताको आकर्षण दिनानुदिन बढ्दै गएको छ । खाद्य व्यवस्था तथा व्यापार कम्पनी लिमिटेडका अनुसार हाल दैनिक १ करोड रुपैयाँभन्दा बढीको कारोबार भइरहेको छ ।</p>\n\n\n\n<p>थापाथलीस्थित बागमती प्रादेशिक कार्यालयबाट मात्रै दैनिक १० देखि ११ लाख रुपैयाँ बराबरको सामान बिक्री हुने गरेको सूचना अधिकारी ज्ञानु थापाले जानकारी दिइन् । उनका अनुसार चामल, चिनी, तेल, दाल, चिउरा लगायत ५१ थरी वस्तुमा आकर्षक छुट दिइएको छ ।</p>\n\n\n\n<p>कम्पनीका बिक्री शाखा प्रमुख भीमबहादुर थापाले उपभोक्ताको विश्वास बढ्दै गएको र दुर्गम क्षेत्रमा समेत आपूर्ति विस्तार भइरहेको बताए । दशैं, तिहार र छठ पर्वलाई लक्षित गरी खाद्य कम्पनीले ४५ जिल्लाका १११ स्थानमा, साल्ट ट्रेडिङले कम्तीमा ४० स्थानमा र डीडीसीले देशभर सहुलियत पसल सञ्चालन गरिरहेका छन् ।</p>\n\n\n\n<p>उपभोक्ता भने सुपथ मूल्य पसलबाट दैनिक उपभोग्य वस्तु सामान्य बजारभन्दा निकै सस्तोमा किन्न पाएको भन्दै सन्तुष्ट देखिएका छन् ।</p>",
  "content_text": "काठमाडौं । चाडपर्व लक्षित सुपथ मूल्य पसलमा उपभोक्ताको आकर्षण दिनानुदिन बढ्दै गएको छ । खाद्य व्यवस्था तथा व्यापार कम्पनी लिमिटेडका अनुसार हाल दैनिक १ करोड रुपैयाँभन्दा बढीको कारोबार भइरहेको छ । थापाथलीस्थित बागमती प्रादेशिक कार्यालयबाट मात्रै दैनिक १० देखि ११ लाख रुपैयाँ बराबरको सामान बिक्री हुने गरेको सूचना अधिकारी ज्ञानु थापाले जानकारी दिइन् । उनका अनुसार चामल, चिनी, तेल, दाल, चिउरा लगायत ५१ थरी वस्तुमा आकर्षक छुट दिइएको छ । कम्पनीका बिक्री शाखा प्रमुख भीमबहादुर थापाले उपभोक्ताको विश्वास बढ्दै गएको र दुर्गम क्षेत्रमा समेत आपूर्ति विस्तार भइरहेको बताए । दशैं, तिहार र छठ पर्वलाई लक्षित गरी खाद्य कम्पनीले ४५ जिल्लाका १११ स्थानमा, साल्ट ट्रेडिङले कम्तीमा ४० स्थानमा र डीडीसीले देशभर सहुलियत पसल सञ्चालन गरिरहेका छन् । उपभोक्ता भने सुपथ मूल्य पसलबाट दैनिक उपभोग्य वस्तु सामान्य बजारभन्दा निकै सस्तोमा किन्न पाएको भन्दै सन्तुष्ट देखिएका छन् ।",
  "fetched_at": "2025-09-20T02:44:18.653431Z",
  "id": "1400d8f80cec2fa4d0b89e34b9ef819637976a9674a7ef84b0d2dd5d449098a9",
  "images": [
    "https://newsofnepal.com/wp-content/uploads/2025/09/supatha-mulya-150x150.png"
  ],
  "lang": "ne",
  "published_at": "2025-09-20T01:44:39Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/supatha-mulya-150x150.png\" style=\"display: block; margin-bottom: 5px; clear: both;\" width=\"150\" />काठमाडौं । चाडपर्व लक्षित सुपथ मूल्य पसलमा उपभोक्ताको आकर्षण दिनानुदिन बढ्दै गएको छ । खाद्य व्यवस्था तथा व्यापार कम्पनी लिमिटेडका अनुसार हाल दैनिक १ करोड रुपैयाँभन्दा बढीको कारोबार भइरहेको छ । थापाथलीस्थित बागमती प्रादेशिक कार्यालयबाट मात्रै दैनिक १० देखि ११ लाख रुपैयाँ बराबरको सामान बिक्री हुने गरेको सूचना अधिकारी ज्ञानु थापाले जानकारी दिइन् । उनका [&#8230;]",
  "tags": null,
  "title": "सुपथ मूल्य पसलमा उपभोक्ताको भीड, दैनिक करोडौँको कारोबार",
  "url": "https://newsofnepal.com/2025/09/20/732236/",
  "version": 1
}