{
  "byline": "न्युज अफ नेपाल",
  "canonical_hash": "bf30528eab33ff681a44c21d6efa3ecdf8c2ff8789120d2277bd0ad1416ded2d",
  "content_html": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/udan-2-150x150.jpg\" style=\"display: block; margin-bottom: 5px; clear: both;\" width=\"150\" />\n<p><strong>मुगु । </strong></p>\n\n\n\n<p>हिन्दूहरूको महान चाड दशैं नजिकिँदै गर्दा मुगु जिल्लामा आउजाउ गर्ने कर्मचारी, विद्यार्थी तथा बिरामीहरूलाई ठूलो कठिनाइ भएको छ ।<br /></p>\n\n\n\n<p>करिब ४ महिना देखि नेपाल एयरलाइन्सको ताल्चा(नेपालगञ्ज मार्गमा हुने उडान बन्द छ भने निजी वायुसेवा कम्पनी समिट, तारा र सिताले पनि बिगतमा नियमित उडान गरेपनि हाल मौसमको कारण देखाउँदै फाटफुट रूपमा मात्र सेवा दिइरहेका छन् । नियमित उडान नहुँदा यात्रुहरू दिनहुँ सास्ती खेपिरहेका छन् ।<br /></p>\n\n\n\n<p>सडक यातायात सहज नभएकाले मुगुवासीहरू मुख्यतया वायुसेवा मै भर पर्न बाध्य हुन्छन् । तर लामो समयदेखि विमान सेवा स्थिर नहुँदा कार्यालयमा कार्यरत कर्मचारी, पढाइका लागि जिल्ला बाहिर जानुपर्ने विद्यार्थी र आकस्मिक बिरामी विशेष रूपमा मर्कामा परेका छन् । शिक्षक जानसा मल्ल भन्नुहुन्छ आफू काठमाडौ जानको लागि ४ दिन देखि रारा विमान स्थल जाने आउने गर्दै आएको छु जहाजहरुले उडान भरेका छैनन हामिले सास्ती भोगि रहेका छौ ।<br /></p>\n\n\n\n<p>त्यस्तै, स्थानीय बासिन्दाले आकस्मिक स्वास्थ्य उपचारका लागि नेपालगञ्ज वा काठमाडौं जानुपर्ने अवस्था आउँदा अझै ठूलो समस्या भएको बताएका छन् । बिरामी लैजान गाडीमा लामो समय लाग्ने भएकाले जीवननै जोखिममा पर्ने अवस्था सिर्जना हुने गरेको छ । नेपाल नागरिक उड्यन प्राधिकरण रारा बिमानास्थल ताल्चका प्रमुख रामेल बरियाकाअनुसार निजि स्तरका एयरलाईन्सहरूले दैनिक उडान गर्ने मनसाय भएपनि पटक, पटकको मौसम बदलीका कारण नियमित उडान हुन नसकेको हो ।<br /></p>\n\n\n\n<p>नेपाल एयरलाइन्स रारा ताल्चका स्टेसन ईन्चार्ज नवीन कुमार बिष्टकाअनुसार यात्रुहरूको मागलाई ध्यानमा राखेर मुगुका लागि आगामी सोमबारदेखि उडान सुचारु गर्ने तयारी भइरहेको बताउनु भएको छ । उहाँकाअनुसार हाललाई ५ ओटा टिकट अनलाइन गरिएको छ भने केही समय पछि १० वटा टिकट अनलायन गरिने जनाईएको छ । तर यात्रुहरूले दशैं जस्तो चाडपर्वलाई ध्यानमा राख्दै तत्काल नियमित उडान सञ्चालन गर्न माग गरेका छन् ।</p>\n\n\n\n<figure class=\"wp-block-image size-large\"><img alt=\"\" class=\"wp-image-732304\" height=\"573\" src=\"https://newsofnepal.com/wp-content/uploads/2025/09/uda-1-768x573.jpg\" width=\"768\" /></figure>",
  "content_text": "मुगु । हिन्दूहरूको महान चाड दशैं नजिकिँदै गर्दा मुगु जिल्लामा आउजाउ गर्ने कर्मचारी, विद्यार्थी तथा बिरामीहरूलाई ठूलो कठिनाइ भएको छ । करिब ४ महिना देखि नेपाल एयरलाइन्सको ताल्चा(नेपालगञ्ज मार्गमा हुने उडान बन्द छ भने निजी वायुसेवा कम्पनी समिट, तारा र सिताले पनि बिगतमा नियमित उडान गरेपनि हाल मौसमको कारण देखाउँदै फाटफुट रूपमा मात्र सेवा दिइरहेका छन् । नियमित उडान नहुँदा यात्रुहरू दिनहुँ सास्ती खेपिरहेका छन् । सडक यातायात सहज नभएकाले मुगुवासीहरू मुख्यतया वायुसेवा मै भर पर्न बाध्य हुन्छन् । तर लामो समयदेखि विमान सेवा स्थिर नहुँदा कार्यालयमा कार्यरत कर्मचारी, पढाइका लागि जिल्ला बाहिर जानुपर्ने विद्यार्थी र आकस्मिक बिरामी विशेष रूपमा मर्कामा परेका छन् । शिक्षक जानसा मल्ल भन्नुहुन्छ आफू काठमाडौ जानको लागि ४ दिन देखि रारा विमान स्थल जाने आउने गर्दै आएको छु जहाजहरुले उडान भरेका छैनन हामिले सास्ती भोगि रहेका छौ । त्यस्तै, स्थानीय बासिन्दाले आकस्मिक स्वास्थ्य उपचारका लागि नेपालगञ्ज वा काठमाडौं जानुपर्ने अवस्था आउँदा अझै ठूलो समस्या भएको बताएका छन् । बिरामी लैजान गाडीमा लामो समय लाग्ने भएकाले जीवननै जोखिममा पर्ने अवस्था सिर्जना हुने गरेको छ । नेपाल नागरिक उड्यन प्राधिकरण रारा बिमानास्थल ताल्चका प्रमुख रामेल बरियाकाअनुसार निजि स्तरका एयरलाईन्सहरूले दैनिक उडान गर्ने मनसाय भएपनि पटक, पटकको मौसम बदलीका कारण नियमित उडान हुन नसकेको हो । नेपाल एयरलाइन्स रारा ताल्चका स्टेसन ईन्चार्ज नवीन कुमार बिष्टकाअनुसार यात्रुहरूको मागलाई ध्यानमा राखेर मुगुका लागि आगामी सोमबारदेखि उडान सुचारु गर्ने तयारी भइरहेको बताउनु भएको छ । उहाँकाअनुसार हाललाई ५ ओटा टिकट अनलाइन गरिएको छ भने केही समय पछि १० वटा टिकट अनलायन गरिने जनाईएको छ । तर यात्रुहरूले दशैं जस्तो चाडपर्वलाई ध्यानमा राख्दै तत्काल नियमित उडान सञ्चालन गर्न माग गरेका छन् ।",
  "fetched_at": "2025-09-20T06:53:07.999987Z",
  "id": "6008fdd0c2e1e64c8ca99b9e7879bb8e9ace52214a7a6e78b0058a4f4b39806f",
  "images": [
    "https://newsofnepal.com/wp-content/uploads/2025/09/udan-2-150x150.jpg",
    "https://newsofnepal.com/wp-content/uploads/2025/09/uda-1-768x573.jpg"
  ],
  "lang": "ne",
  "published_at": "2025-09-20T06:34:19Z",
  "source": {
    "domain": "newsofnepal.com",
    "id": "newsofnepal",
    "name": "नेपाल समाचारपत्र"
  },
  "summary": "<img alt=\"\" class=\"webfeedsFeaturedVisual wp-post-image\" height=\"150\" src=\"https://newsofnepal.com/wp-content/uploads/2025/09/udan-2-150x150.jpg\" style=\"display: block; margin-bottom: 5px; clear: both;\" width=\"150\" />मुगु । हिन्दूहरूको महान चाड दशैं नजिकिँदै गर्दा मुगु जिल्लामा आउजाउ गर्ने कर्मचारी, विद्यार्थी तथा बिरामीहरूलाई ठूलो कठिनाइ भएको छ । करिब ४ महिना देखि नेपाल एयरलाइन्सको ताल्चा(नेपालगञ्ज मार्गमा हुने उडान बन्द छ भने निजी वायुसेवा कम्पनी समिट, तारा र सिताले पनि बिगतमा नियमित उडान गरेपनि हाल मौसमको कारण देखाउँदै फाटफुट रूपमा मात्र सेवा दिइरहेका [&#8230;]",
  "tags": null,
  "title": "रारा बिमानस्थलमा नियमित उडान नहुँदा यात्रुलाई दिनहुँ सास्ती",
  "url": "https://newsofnepal.com/2025/09/20/732302/",
  "version": 1
}