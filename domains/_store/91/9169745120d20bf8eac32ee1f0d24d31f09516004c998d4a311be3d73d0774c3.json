{
  "byline": "तुलसी भण्डारी",
  "canonical_hash": "5d5e7958e7e8348bc0f2a066379efd0d3d318c1425450d29dbd348f52fafa6ea",
  "content_html": "<img alt=\"\" class=\"attachment-full size-full wp-post-image\" height=\"768\" src=\"https://rajdhanidaily.com/wp-content/uploads/2025/09/6-2-P-1.jpg\" style=\"float: left; margin: 0 15px 15px 0;\" width=\"1095\" />\n<p>वीरगन्ज । खासै श्रम नगरी चाँडो धेरै पैसा चाहिने अनि अरुको देखासिकी गर्ने गलत शैलीले लागु औषध कारोवार र प्रयोगको लतमा युवाहरु बढी फस्ने गरेको पाइएको छ । सीमासँग जोडिएको जिल्ला पर्साको विगत चार वर्षको तथ्याँकलाई नियाल्दा यस्तो पाइएको हो ।</p>\n\n\n\n<blockquote class=\"wp-block-quote\"><p><strong><span class=\"has-inline-color has-vivid-red-color\">जालो तोड्न स्थानीय सरकार जगाउँदै प्रहरी</span></strong></p></blockquote>\n\n\n\n<p>लागु औषधसँग संलग्न मध्ये अधिकाँश मानिस १६ देखि ३५ वर्ष उमेर समूहका भेटिएको पर्सा प्रहरीको चारवर्षे तथ्याँकले पुष्टि गरेको छ । प्रहरीले लागु औषधमा संलग्नलाई नियन्त्रणमा लिने र अनुसन्धान गर्ने क्रममा कम श्रम गरी धेरै पैसा चाहिने, देखासिकी गरी लतमा फस्ने गरेको तथ्य खुलेको पर्सा प्रहरीले जनाएको छ । युवाको संख्या बढि भएपछि अनुसन्धान गर्दा वेराजगार मात्र नभई धनी बाउका छोराछोरी र गरिब परिवारका युवा पनि यो लतमा फसेको पाइएको पर्सा प्रहरी प्रमुख गौतम मिश्रले बताए । युवाले देखासिकी पनि बढि गर्ने र कम श्रममै बढि पैसा चाहिने बानीले पनि यो शैली ग्रामिण क्षेत्रसम्म फैलिएको भेटिएको उनको भनाइ छ ।</p>\n\n\n\n<p>जिल्लामा लागु औषधको मुद्दामा नियन्त्रणमा परेको उमेर समूहमा शहरदेखि ग्रामिण क्षेत्रसम्मका पक्राउ मानिसमा अधिकाँश १६ वर्षदेखि ३५ वर्ष उमेर समूहका रहेको जिल्ला प्रहरी कार्यालय पर्साका प्रहरी नायव उपरिक्षक किशोर लम्सालले बताए । लागु औषधको मुद्दामा पर्सामा पक्राउ पर्नेमा १४ वर्षदेखि ६५ वर्ष उमेर समूहसम्मका मानिस छन् । तर अधिकांश १६ देखि ३५ वर्ष उमेर समूहका रहेको उनको भनाइ छ ।</p>\n\n\n\n<p><strong>मुख्य नाकामा कडाई, गाउँछिर्दै जालो<br /></strong>प्रहरीले मुलुकको प्रमुख सीमा नाकामा कडाई गरेपछि पछिल्लो समय कारोबारीको दाउ ग्रामिणबस्ती र खुल्ला सीमा प्रयोग तर्फ बढेको पाइएको छ । लागु औषधको प्रयोग र ओसार पसार गाउँ पसिसक्दा पनि स्थानीय सरकारहरु भने सुस्त भेटिएका छन् । पर्सा प्रहरी भने लागु औषधको जालो च्यात्न र स्थानीय सरकारहरुलाई नैतिक दवाव दिन ४५ किलोमिटरको दूरी तय गरी सचेतना ¥याली गाउँ–गाउँ लान थालेको छ । लागु औषधको जालोले युवा पीढि ढाक्दै कारागारमा ६० प्रतिशत कैदीबन्दी पुग्दा पनि स्थानीय सरकार कुनै कदम केन्द्रित नगरी बस्दा प्रहरी भने छटपटाउन थालेको देखिएको छ । यसैको उपजहो २३ भदौको पर्सा प्रहरीको वीरगन्ज महानगरको वेलवादेखि सुरु सचेतना ¥याली जिल्लाको पर्सागढी नगरपालिका, सखुवाप्रसौनी गाउँपालिका, पटेर्वासुगौली गाउँपालिका, जिराभवानी गाउँपालिका, जगरनाथपुर गाउँपालिका गरी ६ वटासम्म पालिकाका विभिन्न ठाउँमा एकैदिन पुगेको अभियान । वीरगन्ज कारागारमा भएका १ हजार ३ सय १० कैदीबन्दी मध्ये ४० प्रतिशत लागु औषधसँग सम्बन्धित मात्रै रहेको वीरगन्ज कारागारका प्रमुख (जेलर) बाबुलाल रेग्मीले पनि पुष्टि गरे ।</p>\n\n\n\n<p><strong>लागु औषधमा संलग्न मध्येको ४ वर्षे प्रहरी तथ्याँक<br /></strong>पर्सा जिल्लामा मात्र गएका चार वर्षमा पर्सामा १ हजार २ सय १३ जना गाँजा, चरेश लगायतका लागु औषध प्रयोग र ओसार–पसारमा सम्लग्नको भएको पाइएको छ । पक्राउ परेका मध्ये महिलाहरु पनि ४६ जना रहेको भेटिएको छ । अभियुक्तहरुको थप अनुसन्धान गर्दा चार वर्षमा ८ सय ७५ वटा त मुद्दा नै न्यायालयसम्म पुगेको पर्साका प्रहरी नायव उपरिक्षक लम्सालले बताए ।</p>\n\n\n\n<p><strong>लागु औषध बरामदको परिणाम<br /></strong>आर्थिक वर्ष २०७८–०७९ देखि आर्थिक वर्ष २०८१–०८२ सम्म पर्सा जिल्लामा लागु औषध गाँजा ४ हजार ५ सय ८७ किलो, चरेश ८ सय ५३ के.जी.९ सय ५२ ग्राम, हेरोइन १ हजार ७ सय ८६ के.जी. ३१ ग्राम र अफिम पनि १४ के.जीं ६ सय ४४ ग्राम बरामद हुनु राम्रो संकेत नभएको प्रहरीको तर्क छ । प्रहरीले बरामद गरेको परिणाम मात्र यति छ । प्रहरीका आँखा छली झन कति प्रयोग र कारोबारी भएको होला ? स्थानीय बुद्धिजिबीहरुको आशंका छ ।</p>\n\n\n\n<figure class=\"wp-block-image size-large\"><img alt=\"\" class=\"wp-image-122098\" height=\"487\" src=\"https://rajdhanidaily.com/wp-content/uploads/2025/09/6-2-P-3-1024x487.jpg\" width=\"1024\" /></figure>\n\n\n\n<p>दक्षिणी खुल्ला सीमा रहेको नेपालका एउटा जिल्लाबाट मात्र चार वर्षमा फेनार्गन २३ हजार ६ सय ५३ क्याप्सुल, डाइजेपाम १६ हजार ४ सय ३५ क्याप्सुल, नुर्फिन २४ हजार ३ सय ७६ क्याप्सुल, नाइट्रोभेट ट्याव्लेट ५९ हजार ६ सय ८६ थान, कोरेक्स सय एमएलको ७ हजार ४ सय ६९ थान र ट्रामाडोल क्याप्सुल पनि २ लाख ८९ हजार २ सय ७४ थान बरामद भएको तथ्याँकले देखाएको छ । योे जालो भयंकर हुँदै गएको प्रहरीको हरेक वर्षको तथ्याँकले पुष्टि गरेको छ ।</p>\n\n\n\n<p>यो तथ्यलाई चिर्न पर्सा प्रहरीले शहरमा मात्र नभई गाउँसम्म एकै दिन ४५ किलोमिटरसम्म सचेतना ¥याली गरी स्थानीय सरकारहरुलाई पनि थप सजग हुन नैतिक दवाव सृजना गर्न थालेको छ । गएको भदौ २३ गते पनि जेनजीको आन्दोलन पूर्व पर्सा प्रहरीले एकै दिन ४५ किलोमिटर लामो सचेतना ¥याली निकालेको थियो ।</p>\n\n\n\n<p><strong>युवामा सकारात्मक परिवर्तनको खाँचो<br /></strong>जेनजी समूहको रापताप बढेको नेपालमा लागु औषधमा नफस्न अब युवाहरुले नै सकारात्मक खबरदारी बढाउनु पर्ने सीमा क्षेत्रका बुद्धिजिबीको तर्क छ । पर्साको जगरनाथपुर गाउँपालिकाका अध्यक्ष श्रीकान्त यादवले पनि युवाहरुलाई कुलतबाट जोगाउन युवाहरुकै सकारात्मक दवावको खाँचो रहेको बताए । अग्रजको सम्मान, नैतिक शिक्षाको कमी, खानपानको असावधानी जस्ता कुराले युवामा चरित्रवान नभएको आरोप लाग्न थालेको छ ।</p>\n\n\n\n<p>युवा माथिको नकारात्मक जालो तोड्न नेपाली युवाहरु आफै सजग बन्नु पर्ने वीरगन्ज महानगरका ज्येष्ठ नागरिकहरुको पनि सुझाव छ । पछिल्लो समयमा सामाजिक सञ्जालको अधिक प्रयोगले चिढचिढापन, आक्रोसको भावना अनि बढि स्मार्ट देखिने बहानामा अधिक पैसा चाहिने जस्ता लतले पनि युवाहरुलाई लागु औषधसम्म पु¥याउने हुँदा यताबाट युवालाई जोगाउन पनि जेनजी पुस्ता सकृय हुनु पर्ने उनीहरुको भनाइ छ ।</p>\n\n\n\n<p>आफू बढी सञ्जालमा व्यस्त हुने, सरकारलाई धारेहात पार्ने एउटा जमात त छुट्टै छ । यसको लहडमा लागु औषधको लतमा पनि युवा फस्नु हुन्न । परिवर्तनको सुमार्गमा फर्कने चुनौति शहरदेखि गाउँसम्मका युवामा रहेको पर्सा प्रहरीको अनुसन्धानले समेत औल्याएको देखिएको छ ।</p>\n<p>The post <a href=\"https://rajdhanidaily.com/id/122096/\" rel=\"nofollow\">लागु औषधमा संलग्न युवा अधिक</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "वीरगन्ज । खासै श्रम नगरी चाँडो धेरै पैसा चाहिने अनि अरुको देखासिकी गर्ने गलत शैलीले लागु औषध कारोवार र प्रयोगको लतमा युवाहरु बढी फस्ने गरेको पाइएको छ । सीमासँग जोडिएको जिल्ला पर्साको विगत चार वर्षको तथ्याँकलाई नियाल्दा यस्तो पाइएको हो । जालो तोड्न स्थानीय सरकार जगाउँदै प्रहरी लागु औषधसँग संलग्न मध्ये अधिकाँश मानिस १६ देखि ३५ वर्ष उमेर समूहका भेटिएको पर्सा प्रहरीको चारवर्षे तथ्याँकले पुष्टि गरेको छ । प्रहरीले लागु औषधमा संलग्नलाई नियन्त्रणमा लिने र अनुसन्धान गर्ने क्रममा कम श्रम गरी धेरै पैसा चाहिने, देखासिकी गरी लतमा फस्ने गरेको तथ्य खुलेको पर्सा प्रहरीले जनाएको छ । युवाको संख्या बढि भएपछि अनुसन्धान गर्दा वेराजगार मात्र नभई धनी बाउका छोराछोरी र गरिब परिवारका युवा पनि यो लतमा फसेको पाइएको पर्सा प्रहरी प्रमुख गौतम मिश्रले बताए । युवाले देखासिकी पनि बढि गर्ने र कम श्रममै बढि पैसा चाहिने बानीले पनि यो शैली ग्रामिण क्षेत्रसम्म फैलिएको भेटिएको उनको भनाइ छ । जिल्लामा लागु औषधको मुद्दामा नियन्त्रणमा परेको उमेर समूहमा शहरदेखि ग्रामिण क्षेत्रसम्मका पक्राउ मानिसमा अधिकाँश १६ वर्षदेखि ३५ वर्ष उमेर समूहका रहेको जिल्ला प्रहरी कार्यालय पर्साका प्रहरी नायव उपरिक्षक किशोर लम्सालले बताए । लागु औषधको मुद्दामा पर्सामा पक्राउ पर्नेमा १४ वर्षदेखि ६५ वर्ष उमेर समूहसम्मका मानिस छन् । तर अधिकांश १६ देखि ३५ वर्ष उमेर समूहका रहेको उनको भनाइ छ । मुख्य नाकामा कडाई, गाउँछिर्दै जालो प्रहरीले मुलुकको प्रमुख सीमा नाकामा कडाई गरेपछि पछिल्लो समय कारोबारीको दाउ ग्रामिणबस्ती र खुल्ला सीमा प्रयोग तर्फ बढेको पाइएको छ । लागु औषधको प्रयोग र ओसार पसार गाउँ पसिसक्दा पनि स्थानीय सरकारहरु भने सुस्त भेटिएका छन् । पर्सा प्रहरी भने लागु औषधको जालो च्यात्न र स्थानीय सरकारहरुलाई नैतिक दवाव दिन ४५ किलोमिटरको दूरी तय गरी सचेतना ¥याली गाउँ–गाउँ लान थालेको छ । लागु औषधको जालोले युवा पीढि ढाक्दै कारागारमा ६० प्रतिशत कैदीबन्दी पुग्दा पनि स्थानीय सरकार कुनै कदम केन्द्रित नगरी बस्दा प्रहरी भने छटपटाउन थालेको देखिएको छ । यसैको उपजहो २३ भदौको पर्सा प्रहरीको वीरगन्ज महानगरको वेलवादेखि सुरु सचेतना ¥याली जिल्लाको पर्सागढी नगरपालिका, सखुवाप्रसौनी गाउँपालिका, पटेर्वासुगौली गाउँपालिका, जिराभवानी गाउँपालिका, जगरनाथपुर गाउँपालिका गरी ६ वटासम्म पालिकाका विभिन्न ठाउँमा एकैदिन पुगेको अभियान । वीरगन्ज कारागारमा भएका १ हजार ३ सय १० कैदीबन्दी मध्ये ४० प्रतिशत लागु औषधसँग सम्बन्धित मात्रै रहेको वीरगन्ज कारागारका प्रमुख (जेलर) बाबुलाल रेग्मीले पनि पुष्टि गरे । लागु औषधमा संलग्न मध्येको ४ वर्षे प्रहरी तथ्याँक पर्सा जिल्लामा मात्र गएका चार वर्षमा पर्सामा १ हजार २ सय १३ जना गाँजा, चरेश लगायतका लागु औषध प्रयोग र ओसार–पसारमा सम्लग्नको भएको पाइएको छ । पक्राउ परेका मध्ये महिलाहरु पनि ४६ जना रहेको भेटिएको छ । अभियुक्तहरुको थप अनुसन्धान गर्दा चार वर्षमा ८ सय ७५ वटा त मुद्दा नै न्यायालयसम्म पुगेको पर्साका प्रहरी नायव उपरिक्षक लम्सालले बताए । लागु औषध बरामदको परिणाम आर्थिक वर्ष २०७८–०७९ देखि आर्थिक वर्ष २०८१–०८२ सम्म पर्सा जिल्लामा लागु औषध गाँजा ४ हजार ५ सय ८७ किलो, चरेश ८ सय ५३ के.जी.९ सय ५२ ग्राम, हेरोइन १ हजार ७ सय ८६ के.जी. ३१ ग्राम र अफिम पनि १४ के.जीं ६ सय ४४ ग्राम बरामद हुनु राम्रो संकेत नभएको प्रहरीको तर्क छ । प्रहरीले बरामद गरेको परिणाम मात्र यति छ । प्रहरीका आँखा छली झन कति प्रयोग र कारोबारी भएको होला ? स्थानीय बुद्धिजिबीहरुको आशंका छ । दक्षिणी खुल्ला सीमा रहेको नेपालका एउटा जिल्लाबाट मात्र चार वर्षमा फेनार्गन २३ हजार ६ सय ५३ क्याप्सुल, डाइजेपाम १६ हजार ४ सय ३५ क्याप्सुल, नुर्फिन २४ हजार ३ सय ७६ क्याप्सुल, नाइट्रोभेट ट्याव्लेट ५९ हजार ६ सय ८६ थान, कोरेक्स सय एमएलको ७ हजार ४ सय ६९ थान र ट्रामाडोल क्याप्सुल पनि २ लाख ८९ हजार २ सय ७४ थान बरामद भएको तथ्याँकले देखाएको छ । योे जालो भयंकर हुँदै गएको प्रहरीको हरेक वर्षको तथ्याँकले पुष्टि गरेको छ । यो तथ्यलाई चिर्न पर्सा प्रहरीले शहरमा मात्र नभई गाउँसम्म एकै दिन ४५ किलोमिटरसम्म सचेतना ¥याली गरी स्थानीय सरकारहरुलाई पनि थप सजग हुन नैतिक दवाव सृजना गर्न थालेको छ । गएको भदौ २३ गते पनि जेनजीको आन्दोलन पूर्व पर्सा प्रहरीले एकै दिन ४५ किलोमिटर लामो सचेतना ¥याली निकालेको थियो । युवामा सकारात्मक परिवर्तनको खाँचो जेनजी समूहको रापताप बढेको नेपालमा लागु औषधमा नफस्न अब युवाहरुले नै सकारात्मक खबरदारी बढाउनु पर्ने सीमा क्षेत्रका बुद्धिजिबीको तर्क छ । पर्साको जगरनाथपुर गाउँपालिकाका अध्यक्ष श्रीकान्त यादवले पनि युवाहरुलाई कुलतबाट जोगाउन युवाहरुकै सकारात्मक दवावको खाँचो रहेको बताए । अग्रजको सम्मान, नैतिक शिक्षाको कमी, खानपानको असावधानी जस्ता कुराले युवामा चरित्रवान नभएको आरोप लाग्न थालेको छ । युवा माथिको नकारात्मक जालो तोड्न नेपाली युवाहरु आफै सजग बन्नु पर्ने वीरगन्ज महानगरका ज्येष्ठ नागरिकहरुको पनि सुझाव छ । पछिल्लो समयमा सामाजिक सञ्जालको अधिक प्रयोगले चिढचिढापन, आक्रोसको भावना अनि बढि स्मार्ट देखिने बहानामा अधिक पैसा चाहिने जस्ता लतले पनि युवाहरुलाई लागु औषधसम्म पु¥याउने हुँदा यताबाट युवालाई जोगाउन पनि जेनजी पुस्ता सकृय हुनु पर्ने उनीहरुको भनाइ छ । आफू बढी सञ्जालमा व्यस्त हुने, सरकारलाई धारेहात पार्ने एउटा जमात त छुट्टै छ । यसको लहडमा लागु औषधको लतमा पनि युवा फस्नु हुन्न । परिवर्तनको सुमार्गमा फर्कने चुनौति शहरदेखि गाउँसम्मका युवामा रहेको पर्सा प्रहरीको अनुसन्धानले समेत औल्याएको देखिएको छ । The post लागु औषधमा संलग्न युवा अधिक appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-18T23:39:20.347156Z",
  "id": "9169745120d20bf8eac32ee1f0d24d31f09516004c998d4a311be3d73d0774c3",
  "images": [
    "https://rajdhanidaily.com/wp-content/uploads/2025/09/6-2-P-1.jpg",
    "https://rajdhanidaily.com/wp-content/uploads/2025/09/6-2-P-3-1024x487.jpg"
  ],
  "lang": "ne",
  "published_at": "2025-09-18T23:32:48Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"768\" src=\"https://rajdhanidaily.com/wp-content/uploads/2025/09/6-2-P-1.jpg\" style=\"float: left; margin: 0 15px 15px 0;\" width=\"1095\" />वीरगन्ज । खासै श्रम नगरी चाँडो धेरै पैसा चाहिने अनि अरुको देखासिकी गर्ने गलत शैलीले लागु औषध कारोवार र प्रयोगको लतमा युवाहरु बढी फस्ने गरेको पाइएको छ । सीमासँग जोडिएको जिल्ला पर्साको विगत चार वर्षको तथ्याँकलाई नियाल्दा यस्तो पाइएको हो । जालो तोड्न स्थानीय सरकार जगाउँदै प्रहरी लागु औषधसँग संलग्न मध्ये अधिकाँश मानिस १६ देखि [&#8230;]</p>\n<p>The post <a href=\"https://rajdhanidaily.com/id/122096/\" rel=\"nofollow\">लागु औषधमा संलग्न युवा अधिक</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "लागु औषधमा संलग्न युवा अधिक",
  "url": "https://rajdhanidaily.com/id/122096/",
  "version": 1
}