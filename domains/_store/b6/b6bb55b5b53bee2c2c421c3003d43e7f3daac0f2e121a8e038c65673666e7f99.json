{
  "byline": "देश सञ्चार",
  "canonical_hash": "d2f79ab8a2fb4c2619339aa59ebcfa1fbc3fc2a79c85e2b295482cd3b3dfd18c",
  "content_html": "<p>एसिया कप क्रिकेटअन्तर्गत सुपर फोरको पहिलो खेलमा बंगलादेशले श्रीलंकालाई ४ विकेटले पराजित गरेको छ। पहिले ब्याटिङ गरेको श्रीलंकाले दिएको १६९ रनको लक्ष्य बंगलादेशले अन्तिम बल बाँकी रहँदा ६ विकेट गुमाएर पूरा गर्&#x200d;यो।</p>\n<p>टस हारेर पहिले ब्याटिङ गरेको श्रीलंकाले निर्धारित २० ओभरमा ७ विकेट गुमाउँदै १६८ रन बनाएको थियो। उसका लागि दशुन शनाकाले ३७ बलमा ३ चौका र ६ छक्काको मद्दतले ६४ रनको नटआउट इनिङ खेले। त्यस्तै कुशल मेन्डिसले ३४ रन, पथुम निशंकाले २२ रन, कप्तान चरिथ आशलंकाले २१ रन र कुशल परेराले १६ रन बनाए। बंगलादेशका लागि मुस्ताफिजुर रहमानले ३, मेहदी हसनले २ र तास्किन अहमदले १ विकेट लिए।</p>\n<p>१६९ रनको लक्ष्य पछ्याएको बंगलादेशले १९.५ ओभरमा ६ विकेट गुमाउँदै लक्ष्य पूरा गर्&#x200d;यो। उसका लागि साइफ हसनले ६१ रन र तोहिद हृदोयले ५८ रनको महत्त्वपूर्ण इनिङ खेले। कप्तान लिटन दासले २३ रन जोड्दा समिम होसेन १४ रनमा नटआउट रहे। श्रीलंकाका लागि दसुन शनाका र वानिन्दु हसरंगाले २–२ विकेट लिँदा नुवान थुसारा र दुशामथ चमिराले १–१ विकेट लिए।</p>\n<p>प्रतियोगिता अन्तर्गत आज भारत र पाकिस्तान भिड्दै छन्। खेल साँझ ८:१५ बजे सुरु हुनेछ।</p>",
  "content_text": "एसिया कप क्रिकेटअन्तर्गत सुपर फोरको पहिलो खेलमा बंगलादेशले श्रीलंकालाई ४ विकेटले पराजित गरेको छ। पहिले ब्याटिङ गरेको श्रीलंकाले दिएको १६९ रनको लक्ष्य बंगलादेशले अन्तिम बल बाँकी रहँदा ६ विकेट गुमाएर पूरा गर्‍यो। टस हारेर पहिले ब्याटिङ गरेको श्रीलंकाले निर्धारित २० ओभरमा ७ विकेट गुमाउँदै १६८ रन बनाएको थियो। उसका लागि दशुन शनाकाले ३७ बलमा ३ चौका र ६ छक्काको मद्दतले ६४ रनको नटआउट इनिङ खेले। त्यस्तै कुशल मेन्डिसले ३४ रन, पथुम निशंकाले २२ रन, कप्तान चरिथ आशलंकाले २१ रन र कुशल परेराले १६ रन बनाए। बंगलादेशका लागि मुस्ताफिजुर रहमानले ३, मेहदी हसनले २ र तास्किन अहमदले १ विकेट लिए। १६९ रनको लक्ष्य पछ्याएको बंगलादेशले १९.५ ओभरमा ६ विकेट गुमाउँदै लक्ष्य पूरा गर्‍यो। उसका लागि साइफ हसनले ६१ रन र तोहिद हृदोयले ५८ रनको महत्त्वपूर्ण इनिङ खेले। कप्तान लिटन दासले २३ रन जोड्दा समिम होसेन १४ रनमा नटआउट रहे। श्रीलंकाका लागि दसुन शनाका र वानिन्दु हसरंगाले २–२ विकेट लिँदा नुवान थुसारा र दुशामथ चमिराले १–१ विकेट लिए। प्रतियोगिता अन्तर्गत आज भारत र पाकिस्तान भिड्दै छन्। खेल साँझ ८:१५ बजे सुरु हुनेछ।",
  "fetched_at": "2025-09-21T01:52:58.391053Z",
  "id": "b6bb55b5b53bee2c2c421c3003d43e7f3daac0f2e121a8e038c65673666e7f99",
  "images": [],
  "lang": "ne",
  "published_at": "2025-09-21T01:44:01Z",
  "source": {
    "domain": "deshsanchar.com",
    "id": "deshsanchar",
    "name": "Desh Sanchar"
  },
  "summary": "एसिया कप क्रिकेटअन्तर्गत सुपर फोरको पहिलो खेलमा बंगलादेशले श्रीलंकालाई ४...",
  "tags": null,
  "title": "सुपर फोरको पहिलो खेलमा बंगलादेशले श्रीलंकालाई हरायो",
  "url": "https://deshsanchar.com/2025/09/21/1096452/",
  "version": 1
}