{
  "byline": "राजधानी समाचारदाता",
  "canonical_hash": "d45b15ec19658f14abb24babc57aad25891774e3213541ef191965defe2a3143",
  "content_html": "<img alt=\"\" class=\"attachment-full size-full wp-post-image\" height=\"416\" src=\"https://rajdhanidaily.com/wp-content/uploads/2025/09/niruta-and-uttam.jpg\" style=\"float: left; margin: 0 15px 15px 0;\" width=\"614\" />\n<p>काठमाडौं । करिब १३ वर्षपछि नयाँ नेपाली चलचित्र ‘कल्ली’बाट नेपाली चलचित्र अभिनयमा फर्किएका अभिनेता उत्तम प्रधान यति बेला नयाँ चलचित्र ‘महादशा’मा जोडिएका छन् । उनीसँगै अभिनेत्री निरुता सिंहलाई पनि चलचित्र ‘महादशा’मा अनुबन्धित गरिएको छ ।</p>\n\n\n\n<p>उत्तम प्रधान र निरुता सिंहलाई दर्शकले कालजयी नेपाली चलचित्र ‘दर्पण छायाँ’को जोडीको रूपमा लिने गरेका छन् । यो चलचित्र २३ वर्ष अघि रिलिज भएको थियो । त्यसपछि यही जोडी अर्को चलचित्र ‘लहना’मा २२ वर्ष अघि जोडिएका थिए । यी दुवै चलचित्र सफल भएपछि लगत्तै अर्को चलचित्र ‘उपहार’मा पनि निरुता र उत्तमको जोडी जमेका थियो । यो पनि बक्स अफिसमा सफल भएको थियो ।</p>\n\n\n\n<p>त्यसपछि सँगै काम नगरेको अभिनेता उत्तम र अभिनेत्री निरुता २१ वर्षपछि यस पटक पर्दामा सँगै देखिने भएका छन् । निर्माता निर्देशक किरण नेपालीले आफ्नो नयाँ हरर जनराको चलचित्र ‘महादशा’मा उत्तम र निरुताको जोडीलाई अनुबन्धित गरेका छन् । उनले शुक्रवार यो जोडीलाई आफ्नो चलचित्रमा अनुबन्धित गरेर अभिनय कार्यशाला पनि सुरु गरेका छन् । आफ्नो यो नयाँ चलचित्र आगामी दसैँ पछिबाट छायांकनमा जाने निर्देशक किरणले राजधानीलाई बताए ।</p>\n\n\n\n<p>यी निर्देशकले निरुता र उत्तमलाई चलचित्रमा लिनुको कारण&#8217;bout भने, ‘ उहाँहरूको जोडीलाई दर्शकले सुपरहिट चलचित्र दर्पण छायांमा सर्वाधिक रुचाउनु भएको थियो । लामो समयदेखि दर्शकले उहाँहरूलाई पर्दामा सँगै हेर्ने चाहना राख्दै आएका कारण मैले आफ्नो चलचित्रमा दुबैलाई जोडीको रूपमा फेरी उतार्न लागेको हुँ ।’</p>\n\n\n\n<p>‘दुई नम्बरी’, ‘हात्ती छाप’, ‘कल्ली’ जस्ता चलचित्र निर्माण गरिसकेको किरणले ती चलचित्रमा काम गरेको अनुभवका आधारमा चलचित्र ‘महादशा’बाट निर्देशनमा डेब्यु गर्न लागेका पनि राजधानीलाई बताए । यो चलचित्रमा मानिसको जीवनमा ग्रह–नक्षत्र र कर्मले पार्ने प्रभावलाई मुख्य कथा बनाएर प्रस्तुत गर्न लागिएको निर्देशक किरणले बताएका छन् ।</p>\n\n\n\n<p>उत्तम र निरुतासँगै चलचित्र ‘महादशा’मा प्रमोद अग्रहरी, प्रेमा लामगाढे, हाकिम गुरुङ, रेयर राईलगायतको पनि अभिनय रहने छ । यो चलचित्रलाई मनिष गौतमले लेखेका हुन् । यो चलचित्रको निर्मातामा श्याम मगर, अमला देवी राई र राज के. शाह रहेका छन् ।</p>\n\n\n\n<p>यही चलचित्रको अभिनय कार्यशालाको लागि काठमाडौँ आएका अभिनेता उत्तम प्रधानले आफू फेरी दर्शकमाझ नयाँ चलचित्र मार्फत आउन लागेकोमा खुसी व्यक्त गरेका छन् । अझ दर्शकले मन पराएको अभिनेत्री निरुतासँग जोडी बनेर प्रस्तुत हुन पाउँदा झनै खुसी लागेको पनि उनले बताए ।</p>\n\n\n\n<p>अभिनेत्री निरुता भने गत महिना नै नेपाली चलचित्र ‘३६ को आँकडा’मा अभिनय गर्नका लागि मुम्बईबाट काठमाडौँ आएकी हुन् । नेपाल भएकै बेला अर्को चलचित्र ‘महादशा’मा पनि जोडिन पाउँदा उनले पनि खुसी व्यक्त गरेकी छन् । अझ आफ्नो साथी उत्तमसँग यो चलचित्र खेल्दा अब झन् रमाइलो हुने पनि उनले बताएकी छिन् । उनी विवाहपछि बल्ल चलचित्र अभिनयमा फर्किएकी हुन् । निरुताले ६ वर्ष अघि चलचित्र ‘क्याप्टेन’मा भुवन केसीको जोडी र अर्को चलचित्र ‘दाल भात तरकारी’मा हरिवंशको जोडी बनेर अभिनय गरेकी थिइन् ।</p>\n<p>The post <a href=\"https://rajdhanidaily.com/id/122284/\" rel=\"nofollow\">उत्तम र निरुता दुई दशकपछि सँगै पर्दामा</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । करिब १३ वर्षपछि नयाँ नेपाली चलचित्र ‘कल्ली’बाट नेपाली चलचित्र अभिनयमा फर्किएका अभिनेता उत्तम प्रधान यति बेला नयाँ चलचित्र ‘महादशा’मा जोडिएका छन् । उनीसँगै अभिनेत्री निरुता सिंहलाई पनि चलचित्र ‘महादशा’मा अनुबन्धित गरिएको छ । उत्तम प्रधान र निरुता सिंहलाई दर्शकले कालजयी नेपाली चलचित्र ‘दर्पण छायाँ’को जोडीको रूपमा लिने गरेका छन् । यो चलचित्र २३ वर्ष अघि रिलिज भएको थियो । त्यसपछि यही जोडी अर्को चलचित्र ‘लहना’मा २२ वर्ष अघि जोडिएका थिए । यी दुवै चलचित्र सफल भएपछि लगत्तै अर्को चलचित्र ‘उपहार’मा पनि निरुता र उत्तमको जोडी जमेका थियो । यो पनि बक्स अफिसमा सफल भएको थियो । त्यसपछि सँगै काम नगरेको अभिनेता उत्तम र अभिनेत्री निरुता २१ वर्षपछि यस पटक पर्दामा सँगै देखिने भएका छन् । निर्माता निर्देशक किरण नेपालीले आफ्नो नयाँ हरर जनराको चलचित्र ‘महादशा’मा उत्तम र निरुताको जोडीलाई अनुबन्धित गरेका छन् । उनले शुक्रवार यो जोडीलाई आफ्नो चलचित्रमा अनुबन्धित गरेर अभिनय कार्यशाला पनि सुरु गरेका छन् । आफ्नो यो नयाँ चलचित्र आगामी दसैँ पछिबाट छायांकनमा जाने निर्देशक किरणले राजधानीलाई बताए । यी निर्देशकले निरुता र उत्तमलाई चलचित्रमा लिनुको कारण’bout भने, ‘ उहाँहरूको जोडीलाई दर्शकले सुपरहिट चलचित्र दर्पण छायांमा सर्वाधिक रुचाउनु भएको थियो । लामो समयदेखि दर्शकले उहाँहरूलाई पर्दामा सँगै हेर्ने चाहना राख्दै आएका कारण मैले आफ्नो चलचित्रमा दुबैलाई जोडीको रूपमा फेरी उतार्न लागेको हुँ ।’ ‘दुई नम्बरी’, ‘हात्ती छाप’, ‘कल्ली’ जस्ता चलचित्र निर्माण गरिसकेको किरणले ती चलचित्रमा काम गरेको अनुभवका आधारमा चलचित्र ‘महादशा’बाट निर्देशनमा डेब्यु गर्न लागेका पनि राजधानीलाई बताए । यो चलचित्रमा मानिसको जीवनमा ग्रह–नक्षत्र र कर्मले पार्ने प्रभावलाई मुख्य कथा बनाएर प्रस्तुत गर्न लागिएको निर्देशक किरणले बताएका छन् । उत्तम र निरुतासँगै चलचित्र ‘महादशा’मा प्रमोद अग्रहरी, प्रेमा लामगाढे, हाकिम गुरुङ, रेयर राईलगायतको पनि अभिनय रहने छ । यो चलचित्रलाई मनिष गौतमले लेखेका हुन् । यो चलचित्रको निर्मातामा श्याम मगर, अमला देवी राई र राज के. शाह रहेका छन् । यही चलचित्रको अभिनय कार्यशालाको लागि काठमाडौँ आएका अभिनेता उत्तम प्रधानले आफू फेरी दर्शकमाझ नयाँ चलचित्र मार्फत आउन लागेकोमा खुसी व्यक्त गरेका छन् । अझ दर्शकले मन पराएको अभिनेत्री निरुतासँग जोडी बनेर प्रस्तुत हुन पाउँदा झनै खुसी लागेको पनि उनले बताए । अभिनेत्री निरुता भने गत महिना नै नेपाली चलचित्र ‘३६ को आँकडा’मा अभिनय गर्नका लागि मुम्बईबाट काठमाडौँ आएकी हुन् । नेपाल भएकै बेला अर्को चलचित्र ‘महादशा’मा पनि जोडिन पाउँदा उनले पनि खुसी व्यक्त गरेकी छन् । अझ आफ्नो साथी उत्तमसँग यो चलचित्र खेल्दा अब झन् रमाइलो हुने पनि उनले बताएकी छिन् । उनी विवाहपछि बल्ल चलचित्र अभिनयमा फर्किएकी हुन् । निरुताले ६ वर्ष अघि चलचित्र ‘क्याप्टेन’मा भुवन केसीको जोडी र अर्को चलचित्र ‘दाल भात तरकारी’मा हरिवंशको जोडी बनेर अभिनय गरेकी थिइन् । The post उत्तम र निरुता दुई दशकपछि सँगै पर्दामा appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-22T08:31:58.185971Z",
  "id": "10e1a4c31c3afee0ec1548728c5dcbe0b08d06d665edf1acc70ce5ef2ded7489",
  "images": [
    "https://rajdhanidaily.com/wp-content/uploads/2025/09/niruta-and-uttam.jpg"
  ],
  "lang": "ne",
  "published_at": "2025-09-22T08:20:01Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"416\" src=\"https://rajdhanidaily.com/wp-content/uploads/2025/09/niruta-and-uttam.jpg\" style=\"float: left; margin: 0 15px 15px 0;\" width=\"614\" />काठमाडौं । करिब १३ वर्षपछि नयाँ नेपाली चलचित्र ‘कल्ली’बाट नेपाली चलचित्र अभिनयमा फर्किएका अभिनेता उत्तम प्रधान यति बेला नयाँ चलचित्र ‘महादशा’मा जोडिएका छन् । उनीसँगै अभिनेत्री निरुता सिंहलाई पनि चलचित्र ‘महादशा’मा अनुबन्धित गरिएको छ । उत्तम प्रधान र निरुता सिंहलाई दर्शकले कालजयी नेपाली चलचित्र ‘दर्पण छायाँ’को जोडीको रूपमा लिने गरेका छन् । यो चलचित्र २३ [&#8230;]</p>\n<p>The post <a href=\"https://rajdhanidaily.com/id/122284/\" rel=\"nofollow\">उत्तम र निरुता दुई दशकपछि सँगै पर्दामा</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "उत्तम र निरुता दुई दशकपछि सँगै पर्दामा",
  "url": "https://rajdhanidaily.com/id/122284/",
  "version": 1
}