{
  "byline": "राजधानी संवाददाता",
  "canonical_hash": "3d5252ffea8cc2b402a1f0f090696b35775a1c1412665b1a3787130fafd8544c",
  "content_html": "<img alt=\"\" class=\"attachment-full size-full wp-post-image\" height=\"364\" src=\"https://rajdhanidaily.com/wp-content/uploads/2025/09/cricket.jpg\" style=\"float: left; margin: 0 15px 15px 0;\" width=\"750\" />\n<p>काठमाडौं । भिसा पाएसँगै वेस्ट इन्डिजविरुद्ध हुने टी-२०आई शृंखला खेल्न नेपाली राष्ट्रिय क्रिकेट टोली आज संयुक्त अरब इमिरेट्स (युएई) प्रस्थान गर्दैछ ।</p>\n\n\n\n<p>नेपालको पछिल्लो राजनीतिक अवस्थाका कारण युएईले नेपालीहरुलाई पर्यटक भिसा र कामदार भिसा दुबैमा रोक लगाउँदा नेपालको युएई यात्रा रोकिएको थियो । अन्ततः आइतबार भिसा आएसँगै टोली सोमबार त्यसतर्फ प्रस्थान गर्न लागेको हो ।</p>\n\n\n\n<p>नेपालले दुई पटकको विश्वकप विजेता वेस्ट इन्डिजविरुद्ध सेप्टेम्बर २७, २९ र ३० मा शारजाह क्रिकेट स्टेडियममा तीन खेल खेल्नेछ । नेपालले टेस्ट मान्यता राष्ट्रसँग कुनै पनि अन्तर्राष्ट्रिय शृंखला खेल्न लागेको यो नै पहिलो पटक हो ।</p>\n\n\n\n<p>यो ऐतिहासिक शृंखलालाई टोलीले आइसिसी टी–२० विश्वकप एसिया–इस्ट एसिया प्यासिफिक छनोटको तयारीका रुपमा लिएको छ । वेस्ट इन्डिज शृंखलापछि नेपाली टोली विश्वकप छनोटका लागि ओमान प्रस्थान गर्नेछ ।</p>\n\n\n\n<p>ओमानमा नेपालले अक्टोबर ८ मा कुवेत र १० मा जापानसँग खेल्ने तालिका छ । समूहको शीर्ष दुई टोली ‘सुपर सिक्स’मा छनोट हुनेछन् । सुपर सिक्समा प्रत्येक टोलीले एकअर्कासँग खेल्नेछन् । जसबाट शीर्ष तीनमा अटाउने टोलीले अर्को वर्ष भारत र श्रीलंकाको संयुक्त आयोजनामा हुने विश्वकपको १०औं संस्करणमा स्थान बनाउनेछन् ।</p>\n\n\n\n<p>ओमानमा विश्वकप छनोट खेलेपछि टोली पुनः युएई फर्किनेछ । युएईमा नेपालले आइसिसी क्रिकेट विश्वकप लिग–२ अन्तर्गत पाँचौं त्रिकोणात्मक एकदिवसीय शृंखलामा सहभागिता जनाउनेछ ।</p>\n<p>The post <a href=\"https://rajdhanidaily.com/id/122258/\" rel=\"nofollow\">नेपाली क्रिकेट टोली आज युएई जाँदै</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "content_text": "काठमाडौं । भिसा पाएसँगै वेस्ट इन्डिजविरुद्ध हुने टी-२०आई शृंखला खेल्न नेपाली राष्ट्रिय क्रिकेट टोली आज संयुक्त अरब इमिरेट्स (युएई) प्रस्थान गर्दैछ । नेपालको पछिल्लो राजनीतिक अवस्थाका कारण युएईले नेपालीहरुलाई पर्यटक भिसा र कामदार भिसा दुबैमा रोक लगाउँदा नेपालको युएई यात्रा रोकिएको थियो । अन्ततः आइतबार भिसा आएसँगै टोली सोमबार त्यसतर्फ प्रस्थान गर्न लागेको हो । नेपालले दुई पटकको विश्वकप विजेता वेस्ट इन्डिजविरुद्ध सेप्टेम्बर २७, २९ र ३० मा शारजाह क्रिकेट स्टेडियममा तीन खेल खेल्नेछ । नेपालले टेस्ट मान्यता राष्ट्रसँग कुनै पनि अन्तर्राष्ट्रिय शृंखला खेल्न लागेको यो नै पहिलो पटक हो । यो ऐतिहासिक शृंखलालाई टोलीले आइसिसी टी–२० विश्वकप एसिया–इस्ट एसिया प्यासिफिक छनोटको तयारीका रुपमा लिएको छ । वेस्ट इन्डिज शृंखलापछि नेपाली टोली विश्वकप छनोटका लागि ओमान प्रस्थान गर्नेछ । ओमानमा नेपालले अक्टोबर ८ मा कुवेत र १० मा जापानसँग खेल्ने तालिका छ । समूहको शीर्ष दुई टोली ‘सुपर सिक्स’मा छनोट हुनेछन् । सुपर सिक्समा प्रत्येक टोलीले एकअर्कासँग खेल्नेछन् । जसबाट शीर्ष तीनमा अटाउने टोलीले अर्को वर्ष भारत र श्रीलंकाको संयुक्त आयोजनामा हुने विश्वकपको १०औं संस्करणमा स्थान बनाउनेछन् । ओमानमा विश्वकप छनोट खेलेपछि टोली पुनः युएई फर्किनेछ । युएईमा नेपालले आइसिसी क्रिकेट विश्वकप लिग–२ अन्तर्गत पाँचौं त्रिकोणात्मक एकदिवसीय शृंखलामा सहभागिता जनाउनेछ । The post नेपाली क्रिकेट टोली आज युएई जाँदै appeared first on राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more... .",
  "fetched_at": "2025-09-22T05:41:53.184698Z",
  "id": "7be9b9f11b54808d38a0f9c4b43230b18b3f716a6df2d599170cf2fbfb314e38",
  "images": [
    "https://rajdhanidaily.com/wp-content/uploads/2025/09/cricket.jpg"
  ],
  "lang": "ne",
  "published_at": "2025-09-22T05:27:31Z",
  "source": {
    "domain": "rajdhanidaily.com",
    "id": "rajdhanidaily",
    "name": "राजधानी दैनिक"
  },
  "summary": "<p><img alt=\"\" class=\"attachment-full size-full wp-post-image\" height=\"364\" src=\"https://rajdhanidaily.com/wp-content/uploads/2025/09/cricket.jpg\" style=\"float: left; margin: 0 15px 15px 0;\" width=\"750\" />काठमाडौं । भिसा पाएसँगै वेस्ट इन्डिजविरुद्ध हुने टी-२०आई शृंखला खेल्न नेपाली राष्ट्रिय क्रिकेट टोली आज संयुक्त अरब इमिरेट्स (युएई) प्रस्थान गर्दैछ । नेपालको पछिल्लो राजनीतिक अवस्थाका कारण युएईले नेपालीहरुलाई पर्यटक भिसा र कामदार भिसा दुबैमा रोक लगाउँदा नेपालको युएई यात्रा रोकिएको थियो । अन्ततः आइतबार भिसा आएसँगै टोली सोमबार त्यसतर्फ प्रस्थान गर्न लागेको हो । [&#8230;]</p>\n<p>The post <a href=\"https://rajdhanidaily.com/id/122258/\" rel=\"nofollow\">नेपाली क्रिकेट टोली आज युएई जाँदै</a> appeared first on <a href=\"https://rajdhanidaily.com\" rel=\"nofollow\">राजधानी राष्ट्रिय दैनिक (लोकप्रिय राष्ट्रिय दैनिक)-RajdhaniDaily.com - Online Nepali News Portal-Latest Nepali Online News portal of Nepali Polities, economics, news, top stories, national, international, politics, sports, business, finance, entertainment, photo-gallery, audio, video and more...</a>.</p>",
  "tags": null,
  "title": "नेपाली क्रिकेट टोली आज युएई जाँदै",
  "url": "https://rajdhanidaily.com/id/122258/",
  "version": 1
}