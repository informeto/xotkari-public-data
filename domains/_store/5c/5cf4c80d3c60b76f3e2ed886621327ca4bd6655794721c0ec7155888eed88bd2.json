{
  "byline": "अमर खड्का",
  "canonical_hash": "59602bbdbf4fe9549aa79809a0f7a0058f7f432e491c47afb90ff106581e6b05",
  "content_html": "<p><img alt=\"\" src=\"https://images.nagariknewscdn.com/authors/1720587504_accident.jpg\" /></p><p>बसले ट्रकलाई ठक्कर दिँदा दुई जनाको मृत्यु भएको छ । पूर्वपश्चिम राजमार्ग अन्तर्गत सुनसरी भोक्राहा नरसिंहमा बिहीबार बिहान भएको दुर्घटनामा दुई जनाले ज्यान गुमाएका हुन् । २४ जना यात्रु घाइते भएका छन् ।  </p><p>यात्रुबाहक बसले बिग्रिएर बाटोमा रोकी राखेको ट्रकलाई ठक्कर दिँदा सिरहाका ३५ वर्षे सुनिल यादव र सिरहाकै ४५ वर्षे धनेश्वरी देवी यादवको मृत्यु भएको जिल्ला प्रहरी कार्यालय सुनसरीले जनाएको छ ।  </p><p>सुनिलको ग्लोबल कार्डियो एण्ड न्यूरो अस्पताल भोक्राहा र धनेश्वरीको जिल्ला अस्पताल इनरुवामा उपचारका क्रममा मृत्यु भएको डीएसपी योगराज खतिवडाले जानकारी दिए ।  </p><p>पश्चिमबाट पूर्वतर्फ आउँदै गरेको प्र. १–०२–००२ ख ०९४९ नम्बरको यात्रु बाहक बसले बिग्रिएर सडक छेउमा रोकी राखेको ना ६ ख ३७३३ नम्बरको ट्रकलाई ठक्कर दिँदा घाइते भएका बसका यात्रुलाई पूर्वका विभिन्न अस्पतालमा उपचारका लागि भर्ना गरिएको  छ । घाइतेमध्ये १२ जनाको गोल्डेन अस्पताल विराटनगरमा उपचार भइरहेको छ भने अन्यको ग्लोबल कार्डियो एण्ड न्यूरो अस्पताल भोक्राहामा उपचार भइरहेको छ । </p>",
  "content_text": "बसले ट्रकलाई ठक्कर दिँदा दुई जनाको मृत्यु भएको छ । पूर्वपश्चिम राजमार्ग अन्तर्गत सुनसरी भोक्राहा नरसिंहमा बिहीबार बिहान भएको दुर्घटनामा दुई जनाले ज्यान गुमाएका हुन् । २४ जना यात्रु घाइते भएका छन् । यात्रुबाहक बसले बिग्रिएर बाटोमा रोकी राखेको ट्रकलाई ठक्कर दिँदा सिरहाका ३५ वर्षे सुनिल यादव र सिरहाकै ४५ वर्षे धनेश्वरी देवी यादवको मृत्यु भएको जिल्ला प्रहरी कार्यालय सुनसरीले जनाएको छ । सुनिलको ग्लोबल कार्डियो एण्ड न्यूरो अस्पताल भोक्राहा र धनेश्वरीको जिल्ला अस्पताल इनरुवामा उपचारका क्रममा मृत्यु भएको डीएसपी योगराज खतिवडाले जानकारी दिए । पश्चिमबाट पूर्वतर्फ आउँदै गरेको प्र. १–०२–००२ ख ०९४९ नम्बरको यात्रु बाहक बसले बिग्रिएर सडक छेउमा रोकी राखेको ना ६ ख ३७३३ नम्बरको ट्रकलाई ठक्कर दिँदा घाइते भएका बसका यात्रुलाई पूर्वका विभिन्न अस्पतालमा उपचारका लागि भर्ना गरिएको छ । घाइतेमध्ये १२ जनाको गोल्डेन अस्पताल विराटनगरमा उपचार भइरहेको छ भने अन्यको ग्लोबल कार्डियो एण्ड न्यूरो अस्पताल भोक्राहामा उपचार भइरहेको छ ।",
  "fetched_at": "2025-09-18T13:56:00.572760Z",
  "id": "5cf4c80d3c60b76f3e2ed886621327ca4bd6655794721c0ec7155888eed88bd2",
  "images": [
    "https://images.nagariknewscdn.com/authors/1720587504_accident.jpg"
  ],
  "lang": "ne",
  "published_at": "2025-09-18T13:36:42Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "यात्रुबाहक बसले बिग्रिएर बाटोमा रोकी राखेको ट्रकलाई ठक्कर दिँदा सिरहाका ३५ वर्षे सुनिल यादव र सिरहाकै ४५ वर्षे धनेश्वरी देवी यादवको मृत्यु भएको जिल्ला प्रहरी कार्यालय सुनसरीले जनाएको छ ।...",
  "tags": null,
  "title": "बसले ट्रकलाई ठक्कर दिँदा दुई जनाको मृत्यु",
  "url": "https://nagariknews.nagariknetwork.com/social-affairs/two-killed-as-bus-hits-truck-69-50.html",
  "version": 1
}