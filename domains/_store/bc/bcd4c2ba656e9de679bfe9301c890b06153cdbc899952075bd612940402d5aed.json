{
  "byline": "Bhupendra GC",
  "canonical_hash": "b2c8ce4049e2b07b06eea200252cf969be18a9e15e7664139b51ca870d5a8623",
  "content_html": "<p>एजेन्सी <strong>– पाकिस्तानले एसीसी एसिया कप टी-२० प्रतियोगितामा भारतलाई १ सय २८ रनको सामान्य लक्ष्य दिएकाछ । दुबई क्रिकेट रंगशालामा टस जितेर पहिला ब्याटिङ रोजेको पाकिस्तानले निर्धारित २० ओभरमा ९ विकेट गुमाउँदै १ सय २७ रन बनायो ।</strong></p>\n\n\n\n<figure class=\"wp-block-image size-large\"><a href=\"https://www.hamrokhelkud.com/wp-content/uploads/2025/09/india-cricket-team-asia-cup-2025.jpg\"><img alt=\"\" class=\"wp-image-165682\" height=\"463\" src=\"https://www.hamrokhelkud.com/wp-content/uploads/2025/09/india-cricket-team-asia-cup-2025-1024x463.jpg\" width=\"1024\" /></a></figure>\n\n\n\n<p>पाकिस्तानका ओपनर सहिबजादा फहरानले ४४ बलमा १ चौका र ३ छक्कासहित सर्वाधिक ४० रन बनाए । तीव्र गतिका बलर शाहिन शाह अफ्रिदीले तल्लोक्रममा १६ बलमा ४ छक्कासहित अविजित ३३ रन बनाउँदै पाकिस्तानलाई १ सय रनको आकडा पार लगाए । फखर जमानले १५ बलमा ३ चौकासहित १७ रन बनाउँदा अन्यको प्रदर्शन सम्झन लायक रहेन ।</p>\n\n\n\n<p>मध्यगतिका बलर हार्दिक पान्ड्याको पहिलो बलमै ओपनर सैम अयुब जस्प्रित बुमराहलाई प्वाइन्टमा सहज क्याच दिदै आउट भएका थिए । अर्को ओभरमा जस्प्रित बुमराहको बलमा ठूलो सट खेल्न खोज्दा विकेटकिपर मोहम्मद हरिस ३ रनमै हार्दिक पान्ड्याबाट क्याच आउट हुँदा पाकिस्तान ६-२ को अवस्थामा पुगेको थियो ।</p>\n\n\n\n<p>तेस्रो विकेटलाई फखर जमान र सहिबजादा फहरानले ३९ रनको साझेदारी गर्दै पाकिस्तानलाई खेलमा आशा देखाएका थिए । स्पिनर अक्षर पटेलको बलमा अघि बढेर ठूलो सट खलेको जमानको बल लङअनबाट दौडिएर आएरका तिलक बर्माले क्याच लिएपछि साझेदारी तोडिएको थियो । त्यसपछि भने भारतको स्पिन बलिङ सामु पाकिस्तानको मध्यक्रम सम्हाल्नि सकेन ।</p>\n\n\n\n<p>खराब सट खेल्दै कप्तान सलमान अली अघा १२ बलमा ३, हसन नवाज ५ र मोहम्मद नवाज डक आउट भए । कुलदीप यादवले १३ औं ओभरको चौथो बलमा हसन नवाज र पाँचौं बलमा मोहम्मद नवाजलाई आउट गर्दै पाकिस्तानलाई ६४-६ को दयनीय अवस्थामा पुर्याएका थिए । तल्लोक्रममा फहिम अशरफ र सुफ्यान मकीवले १० रन जोडे ।</p>\n\n\n\n<p>भारतका स्पिनर कुलदीप यादवले ४ ओभरमा १८ रन खर्चेर ३ विकेट लिए । स्पिनर अक्षर पटेल र जस्प्रित बुमराहले २-२ विकेट लिए । हार्दिक पाण्ड्या र बरुण चक्रवर्तीले १-१ विकेट लिए ।</p><p>The post <a href=\"https://www.hamrokhelkud.com/cricket/165680.html\">भारतविरुद्ध पाकिस्तानको खराब ब्याटिङ</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "content_text": "एजेन्सी – पाकिस्तानले एसीसी एसिया कप टी-२० प्रतियोगितामा भारतलाई १ सय २८ रनको सामान्य लक्ष्य दिएकाछ । दुबई क्रिकेट रंगशालामा टस जितेर पहिला ब्याटिङ रोजेको पाकिस्तानले निर्धारित २० ओभरमा ९ विकेट गुमाउँदै १ सय २७ रन बनायो । पाकिस्तानका ओपनर सहिबजादा फहरानले ४४ बलमा १ चौका र ३ छक्कासहित सर्वाधिक ४० रन बनाए । तीव्र गतिका बलर शाहिन शाह अफ्रिदीले तल्लोक्रममा १६ बलमा ४ छक्कासहित अविजित ३३ रन बनाउँदै पाकिस्तानलाई १ सय रनको आकडा पार लगाए । फखर जमानले १५ बलमा ३ चौकासहित १७ रन बनाउँदा अन्यको प्रदर्शन सम्झन लायक रहेन । मध्यगतिका बलर हार्दिक पान्ड्याको पहिलो बलमै ओपनर सैम अयुब जस्प्रित बुमराहलाई प्वाइन्टमा सहज क्याच दिदै आउट भएका थिए । अर्को ओभरमा जस्प्रित बुमराहको बलमा ठूलो सट खेल्न खोज्दा विकेटकिपर मोहम्मद हरिस ३ रनमै हार्दिक पान्ड्याबाट क्याच आउट हुँदा पाकिस्तान ६-२ को अवस्थामा पुगेको थियो । तेस्रो विकेटलाई फखर जमान र सहिबजादा फहरानले ३९ रनको साझेदारी गर्दै पाकिस्तानलाई खेलमा आशा देखाएका थिए । स्पिनर अक्षर पटेलको बलमा अघि बढेर ठूलो सट खलेको जमानको बल लङअनबाट दौडिएर आएरका तिलक बर्माले क्याच लिएपछि साझेदारी तोडिएको थियो । त्यसपछि भने भारतको स्पिन बलिङ सामु पाकिस्तानको मध्यक्रम सम्हाल्नि सकेन । खराब सट खेल्दै कप्तान सलमान अली अघा १२ बलमा ३, हसन नवाज ५ र मोहम्मद नवाज डक आउट भए । कुलदीप यादवले १३ औं ओभरको चौथो बलमा हसन नवाज र पाँचौं बलमा मोहम्मद नवाजलाई आउट गर्दै पाकिस्तानलाई ६४-६ को दयनीय अवस्थामा पुर्याएका थिए । तल्लोक्रममा फहिम अशरफ र सुफ्यान मकीवले १० रन जोडे । भारतका स्पिनर कुलदीप यादवले ४ ओभरमा १८ रन खर्चेर ३ विकेट लिए । स्पिनर अक्षर पटेल र जस्प्रित बुमराहले २-२ विकेट लिए । हार्दिक पाण्ड्या र बरुण चक्रवर्तीले १-१ विकेट लिए । The post भारतविरुद्ध पाकिस्तानको खराब ब्याटिङ first appeared on हाम्रो खेलकुद .",
  "fetched_at": "2025-09-14T17:08:35.615072Z",
  "id": "bcd4c2ba656e9de679bfe9301c890b06153cdbc899952075bd612940402d5aed",
  "images": [
    "https://www.hamrokhelkud.com/wp-content/uploads/2025/09/india-cricket-team-asia-cup-2025-1024x463.jpg"
  ],
  "lang": "ne",
  "published_at": "2025-09-14T16:19:21Z",
  "source": {
    "domain": "hamrokhelkud.com",
    "id": "hamrokhelkud",
    "name": "Hamro Khelkud"
  },
  "summary": "<p>एजेन्सी – पाकिस्तानले एसीसी एसिया कप टी-२० प्रतियोगितामा भारतलाई १ सय २८ रनको सामान्य लक्ष्य दिएकाछ । दुबई क्रिकेट रंगशालामा टस जितेर पहिला ब्याटिङ रोजेको पाकिस्तानले निर्धारित २० ओभरमा ९ विकेट गुमाउँदै १ सय २७ रन बनायो । पाकिस्तानका ओपनर सहिबजादा फहरानले ४४ बलमा १ चौका र ३ छक्कासहित सर्वाधिक ४० रन बनाए । तीव्र [&#8230;]</p>\n<p>The post <a href=\"https://www.hamrokhelkud.com/cricket/165680.html\">भारतविरुद्ध पाकिस्तानको खराब ब्याटिङ</a> first appeared on <a href=\"https://www.hamrokhelkud.com\">हाम्रो खेलकुद</a>.</p>",
  "tags": null,
  "title": "भारतविरुद्ध पाकिस्तानको खराब ब्याटिङ",
  "url": "https://www.hamrokhelkud.com/cricket/165680.html",
  "version": 1
}