{
  "byline": "नागरिक",
  "canonical_hash": "8b22efdfc613b01764c46d46a8573866c1b818507241775a58034c5d07660101",
  "content_html": "<p><img alt=\"\" src=\"https://images.nagariknewscdn.com/2024/third-party/1758274656_Congresh1.jpg\" /></p><p>नेपाली कांग्रेसले प्रतिनिधिसभा विघटनलाई असंवैधानिक भन्दै विरोध गर्ने भएको छ । जेनजी आन्दोलनबाट ध्वस्त भएको सानेपास्थित पार्टी मुख्यालयमा शुक्रबार बसेको कार्यसम्पादन समिति बैठकले लोकतान्त्रिक पार्टी भएकाले निर्वाचनको विपक्षमा भने नजाने निर्णय लिएको हो ।  </p><p>आन्दोलनका क्रममा प्रदर्शनकारीको कुटपिटबाट गम्भीर घाइते भएका सभापति शेरबहादुर देउवा अझै उपचारका क्रममा रहेकाले बैठकको नेतृत्व उपसभापति पूर्णबहादुर खड्काले गरेका थिए । बैठकले निर्वाचन प्रक्रियाबारे प्रश्न उठाउने निर्णय गरेको छ ।  </p><p>नेकपा (एमाले) सँगको सहकार्यमा बनेको तत्कालिन सरकारको नेतृत्व केही महिनापछि कांग्रेसमा आउँदै थियो । तर गत भदौं २३ र २४ गतेको जेनजी आन्दोलनले राजनीतिक कायापलट गरिदियो ।  </p><p>जेनजी आन्दोलन उत्कर्षमा रहेका समय भदौं २४ गते निवर्तमान प्रधानमन्त्री केपी शर्मा ओलीले राजीनामा दिए । भदौं २६ गते पूर्वप्रधानन्यायाधीश सुशीला कार्की नेतृत्वमा अन्तरिम सरकार गठन भयो । सोही सरकारको सिफारिसमा राष्ट्रपति रामचन्द्र पौडेलले आगामी फागुन २१ गतेका लागि निर्वाचन मिति तोकेका छन् ।  </p><p>प्रमुख दलहरु कांग्रेससहित नेकपा (एमाले), नेकपा (माओवादी केन्द्र)ले प्रतिनिधिसभा विघटन गर्ने निर्णयको विरोध गर्दै आएका छन् । यद्यपि निर्वाचनमा सहभागी हुने भन्ने विषयमा भने उनीहरु लचक देखिन्छन् । प्रतिनिधिसभा विघटनबारे कांग्रेसले अन्य दलहरुसँग कुराकानी गर्ने निर्णय पनि गरेको छ ।</p>",
  "content_text": "नेपाली कांग्रेसले प्रतिनिधिसभा विघटनलाई असंवैधानिक भन्दै विरोध गर्ने भएको छ । जेनजी आन्दोलनबाट ध्वस्त भएको सानेपास्थित पार्टी मुख्यालयमा शुक्रबार बसेको कार्यसम्पादन समिति बैठकले लोकतान्त्रिक पार्टी भएकाले निर्वाचनको विपक्षमा भने नजाने निर्णय लिएको हो । आन्दोलनका क्रममा प्रदर्शनकारीको कुटपिटबाट गम्भीर घाइते भएका सभापति शेरबहादुर देउवा अझै उपचारका क्रममा रहेकाले बैठकको नेतृत्व उपसभापति पूर्णबहादुर खड्काले गरेका थिए । बैठकले निर्वाचन प्रक्रियाबारे प्रश्न उठाउने निर्णय गरेको छ । नेकपा (एमाले) सँगको सहकार्यमा बनेको तत्कालिन सरकारको नेतृत्व केही महिनापछि कांग्रेसमा आउँदै थियो । तर गत भदौं २३ र २४ गतेको जेनजी आन्दोलनले राजनीतिक कायापलट गरिदियो । जेनजी आन्दोलन उत्कर्षमा रहेका समय भदौं २४ गते निवर्तमान प्रधानमन्त्री केपी शर्मा ओलीले राजीनामा दिए । भदौं २६ गते पूर्वप्रधानन्यायाधीश सुशीला कार्की नेतृत्वमा अन्तरिम सरकार गठन भयो । सोही सरकारको सिफारिसमा राष्ट्रपति रामचन्द्र पौडेलले आगामी फागुन २१ गतेका लागि निर्वाचन मिति तोकेका छन् । प्रमुख दलहरु कांग्रेससहित नेकपा (एमाले), नेकपा (माओवादी केन्द्र)ले प्रतिनिधिसभा विघटन गर्ने निर्णयको विरोध गर्दै आएका छन् । यद्यपि निर्वाचनमा सहभागी हुने भन्ने विषयमा भने उनीहरु लचक देखिन्छन् । प्रतिनिधिसभा विघटनबारे कांग्रेसले अन्य दलहरुसँग कुराकानी गर्ने निर्णय पनि गरेको छ ।",
  "fetched_at": "2025-09-19T09:41:18.672883Z",
  "id": "ef87eb4e591666df2d9ec257c6681fb1aaab1396afd7c8e15a35641fd05b0e4b",
  "images": [
    "https://images.nagariknewscdn.com/2024/third-party/1758274656_Congresh1.jpg"
  ],
  "lang": "ne",
  "published_at": "2025-09-19T09:37:46Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "आन्दोलनका क्रममा प्रदर्शनकारीको कुटपिटबाट गम्भीर घाइते भएका सभापति शेरबहादुर देउवा अझै उपचारका क्रममा रहेकाले बैठकको नेतृत्व उपसभापति पूर्णबहादुर खड्काले गरेका थिए । बैठकले निर्वाचन प्रक्रियाबारे प्रश्न उठाउने निर्णय गरेको छ ।...",
  "tags": null,
  "title": "प्रतिनिधिसभा विघटनप्रति कांग्रेस असन्तुष्ट, सबै दलसँग छलफल गर्ने",
  "url": "https://nagariknews.nagariknetwork.com/politics/congress-unhappy-with-dissolution-of-house-of-representatives-will-discuss-with-all-parties-76-25.html",
  "version": 1
}