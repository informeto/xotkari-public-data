{
  "byline": "नेपाल जापान",
  "canonical_hash": "faad7e18023a0dc6e89674354194789d45b0a2142a2f47be5ad56501b5d71261",
  "content_html": "<p style=\"text-align: justify;\">नेपाल कम्युनिष्ट पार्टी (माओवादी केन्द्र)का अध्यक्ष एवम् पूर्वप्रधानमन्त्री पुष्पकमल दाहाल प्रचण्डले संविधानलाई संशोधन गरेर प्रत्यक्ष निर्वाचित कार्यकारीको व्यवस्था गर्नुपर्ने बताउनुभएको छ ।</p>\n<p style=\"text-align: justify;\">शुक्रबार संविधान दिवसका अवसरमा पेरिस डाँडास्थित माओवादी केन्द्रको पार्टी कार्यालयमा आयोजित कार्यक्रममा अध्यक्ष प्रचण्डले सो कुरा बताउनुभएको हो ।</p>\n<p style=\"text-align: justify;\">त्यस क्रममा उहाँले संविधानलाई बचाउनका निम्ति आफूले सक्दो पहल गरेको बताउँदै सबैले संविधानको रक्षा गर्दै कार्यान्वयनका निम्ति सक्रिय हुन आह्वान पनि गर्नुभएको छ ।</p>\n<p style=\"text-align: justify;\">सम्बोधनका क्रममा अध्यक्ष प्रचण्डले भन्नुभयो, “जेनजीले उठाएका माग हामीले आजभन्दा १० वर्ष अगाडिदेखि नै उठाउँदै आएका हौँ, तर अहिले जेनजीले आन्दोलन गर्नुपर्ने र दर्जनौँ युवाले ज्यान गुमाउनुपर्ने परिस्थिति सिर्जना हुनु राम्रो होइन ।”</p>\n<p style=\"text-align: justify;\">आफ्नो पार्टी सङ्घीय लोकतान्त्रिक गणतन्त्र, सङ्घीयता लगायत महिला, दलित, आदिवासी जनजाति, मधेसी र मुस्लिम समुदायको संवैधानिक अधिकार सुनिश्चित गरेको उल्लेख गर्दै उहाले अब हिनाताबोधभन्दा पनि सक्रियताका साथ अगाडि बढ्न आग्रह गर्नुभयो ।</p>\n<p style=\"text-align: justify;\">उहाँले जेनजी आन्दोलन हुनुअघि नै आफूले पार्टी नेतृत्व हस्तान्तरणको प्रस्ताव गरिसकेको दावी गर्दै यही भदौ २३ र २४ गते भएको जेनजीको प्रदर्शनका क्रममा केही घुसपैठ भएको पनि बताउनुभयो ।</p>",
  "content_text": "नेपाल कम्युनिष्ट पार्टी (माओवादी केन्द्र)का अध्यक्ष एवम् पूर्वप्रधानमन्त्री पुष्पकमल दाहाल प्रचण्डले संविधानलाई संशोधन गरेर प्रत्यक्ष निर्वाचित कार्यकारीको व्यवस्था गर्नुपर्ने बताउनुभएको छ । शुक्रबार संविधान दिवसका अवसरमा पेरिस डाँडास्थित माओवादी केन्द्रको पार्टी कार्यालयमा आयोजित कार्यक्रममा अध्यक्ष प्रचण्डले सो कुरा बताउनुभएको हो । त्यस क्रममा उहाँले संविधानलाई बचाउनका निम्ति आफूले सक्दो पहल गरेको बताउँदै सबैले संविधानको रक्षा गर्दै कार्यान्वयनका निम्ति सक्रिय हुन आह्वान पनि गर्नुभएको छ । सम्बोधनका क्रममा अध्यक्ष प्रचण्डले भन्नुभयो, “जेनजीले उठाएका माग हामीले आजभन्दा १० वर्ष अगाडिदेखि नै उठाउँदै आएका हौँ, तर अहिले जेनजीले आन्दोलन गर्नुपर्ने र दर्जनौँ युवाले ज्यान गुमाउनुपर्ने परिस्थिति सिर्जना हुनु राम्रो होइन ।” आफ्नो पार्टी सङ्घीय लोकतान्त्रिक गणतन्त्र, सङ्घीयता लगायत महिला, दलित, आदिवासी जनजाति, मधेसी र मुस्लिम समुदायको संवैधानिक अधिकार सुनिश्चित गरेको उल्लेख गर्दै उहाले अब हिनाताबोधभन्दा पनि सक्रियताका साथ अगाडि बढ्न आग्रह गर्नुभयो । उहाँले जेनजी आन्दोलन हुनुअघि नै आफूले पार्टी नेतृत्व हस्तान्तरणको प्रस्ताव गरिसकेको दावी गर्दै यही भदौ २३ र २४ गते भएको जेनजीको प्रदर्शनका क्रममा केही घुसपैठ भएको पनि बताउनुभयो ।",
  "fetched_at": "2025-09-19T10:24:20.071043Z",
  "id": "ef9f83ed8d716363a6f8dfd711637195c788980c361b09ca432a2350342f178a",
  "images": [],
  "lang": "ne",
  "published_at": "2025-09-19T10:01:02Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "नेपाल कम्युनिष्ट पार्टी (माओवादी केन्द्र)का अध्यक्ष एवम् पूर्वप्रधानमन्त्री पुष्पकमल दाहाल प्रचण्डले संविधानलाई संशोधन गरेर प्रत्यक्ष निर्वाचित कार्यकारीको व्यवस्था गर्नुपर्ने बताउनुभएको छ । शुक्रबार संविधान दिवसका अवसरमा पेरिस डाँडास्थित माओवादी केन्द्रको पार्टी कार्यालयमा आयोजित कार्यक्रममा अध्यक्ष प्रचण्डले सो कुरा बताउनुभएको हो । त्यस क्रममा उहाँले संविधानलाई बचाउनका निम्ति आफूले सक्दो पहल गरेको बताउँदै सबैले संविधानको रक्षा &#8230;",
  "tags": null,
  "title": "संविधान संशोधन गरी प्रत्यक्ष निर्वाचित कार्यकारीको व्यवस्था गर्नुपर्छ : प्रचण्ड",
  "url": "https://www.nepaljapan.com/09/19/681643/",
  "version": 1
}