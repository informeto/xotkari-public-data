{
  "byline": "नेपाल जापान",
  "canonical_hash": "2c626857d12db89801ad11d70ab24e435aa2ca13d73b46cb028f6cb40bad5dad",
  "content_html": "<p style=\"text-align: justify;\">भदौ २३ र २४ गते भएको जेनजी आन्दोलनका क्रममा ज्यान गुमाएकामध्ये शव परीक्षण सकिएका २३ जनाको शव आफन्तले बुझेका छन् ।</p>\n<p style=\"text-align: justify;\">त्रिवि शिक्षण अस्पताल महराजगञ्जको फरेन्सिक विभागमा २८ जनाको शवपरीक्षण (पोस्टमार्टम) सकिएकामा २३ जनाको शव आफन्तले बुझेका हुन् । सो अस्पतालमा हाल २२ जना उपचाररत छन् ।</p>\n<p style=\"text-align: justify;\">अस्पतालमा जेनजी प्रदर्शनमा ज्यान गुमाएकाहरूमध्ये ४६ शवपरीक्षणका लागि अस्पताल ल्याइएको फरेन्सिक विभागका प्रमुख डा गोपाल चौधरीले जानकारी दिनुभयो ।</p>\n<p style=\"text-align: justify;\">उहाँका अनुसार २३ शव आफन्तले बुझेर लगिसकेका छन् भने सात जनाको शव चिन्न नसकिने अवस्थामा रहेको छ । जसका लागि डिएनए परीक्षण आवश्यक हुन्छ । शव चिन्न नसक्ने अवस्थामा भने दाँत परीक्षण, फिङ्गरप्रिन्टबाट शवपरीक्षण गरिन्छ ।</p>\n<p style=\"text-align: justify;\">डा चौधरीले भन्नुभयो, “शव गोली लागेको, जलेको र ब्लड इन्जुरी भएका छन् । पोस्टमार्टमका लागि पत्र आएकाको शवपरीक्षण गरिरहेका छौँ ।”</p>\n<p style=\"text-align: justify;\">यसैबीच नवनियुक्त ऊर्जा, जलस्रोत तथा सिँचाइ, भौतिक पूर्वाधार तथा यातायात र सहरी विकासमन्त्री कुलमान घिसिङले मृतकका आफन्त र घाइते भेट्न शिक्षण अस्पताल पुग्नुभएको छ ।</p>",
  "content_text": "भदौ २३ र २४ गते भएको जेनजी आन्दोलनका क्रममा ज्यान गुमाएकामध्ये शव परीक्षण सकिएका २३ जनाको शव आफन्तले बुझेका छन् । त्रिवि शिक्षण अस्पताल महराजगञ्जको फरेन्सिक विभागमा २८ जनाको शवपरीक्षण (पोस्टमार्टम) सकिएकामा २३ जनाको शव आफन्तले बुझेका हुन् । सो अस्पतालमा हाल २२ जना उपचाररत छन् । अस्पतालमा जेनजी प्रदर्शनमा ज्यान गुमाएकाहरूमध्ये ४६ शवपरीक्षणका लागि अस्पताल ल्याइएको फरेन्सिक विभागका प्रमुख डा गोपाल चौधरीले जानकारी दिनुभयो । उहाँका अनुसार २३ शव आफन्तले बुझेर लगिसकेका छन् भने सात जनाको शव चिन्न नसकिने अवस्थामा रहेको छ । जसका लागि डिएनए परीक्षण आवश्यक हुन्छ । शव चिन्न नसक्ने अवस्थामा भने दाँत परीक्षण, फिङ्गरप्रिन्टबाट शवपरीक्षण गरिन्छ । डा चौधरीले भन्नुभयो, “शव गोली लागेको, जलेको र ब्लड इन्जुरी भएका छन् । पोस्टमार्टमका लागि पत्र आएकाको शवपरीक्षण गरिरहेका छौँ ।” यसैबीच नवनियुक्त ऊर्जा, जलस्रोत तथा सिँचाइ, भौतिक पूर्वाधार तथा यातायात र सहरी विकासमन्त्री कुलमान घिसिङले मृतकका आफन्त र घाइते भेट्न शिक्षण अस्पताल पुग्नुभएको छ ।",
  "fetched_at": "2025-09-15T10:44:02.409463Z",
  "id": "35ae7725efb62c712c2843589bda69867302a706f454609f2738150ba172812a",
  "images": [],
  "lang": "ne",
  "published_at": "2025-09-15T10:28:06Z",
  "source": {
    "domain": "nepaljapan.com",
    "id": "nepaljapan",
    "name": "NepalJapan"
  },
  "summary": "भदौ २३ र २४ गते भएको जेनजी आन्दोलनका क्रममा ज्यान गुमाएकामध्ये शव परीक्षण सकिएका २३ जनाको शव आफन्तले बुझेका छन् । त्रिवि शिक्षण अस्पताल महराजगञ्जको फरेन्सिक विभागमा २८ जनाको शवपरीक्षण (पोस्टमार्टम) सकिएकामा २३ जनाको शव आफन्तले बुझेका हुन् । सो अस्पतालमा हाल २२ जना उपचाररत छन् । अस्पतालमा जेनजी प्रदर्शनमा ज्यान गुमाएकाहरूमध्ये ४६ शवपरीक्षणका लागि &#8230;",
  "tags": null,
  "title": "जेनजी आन्दोलनमा मृत्यु भएका २३ जनाको शव आफन्तले बुझे",
  "url": "https://www.nepaljapan.com/09/15/680981/",
  "version": 1
}