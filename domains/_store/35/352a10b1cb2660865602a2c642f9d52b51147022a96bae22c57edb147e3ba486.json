{
  "byline": "नागरिक",
  "canonical_hash": "2f86a0b599ecc5c064ee3c0a8fdb30826223ec7d7312df36fd3d323a3586cff0",
  "content_html": "<p><img alt=\"\" src=\"https://images.nagariknewscdn.com/authors/1756900631_Shankar_Pokrel.jpg\" /></p><p>काठमाडौं । नेकपा एमालेका महासचिव शंकर पोखरेलले वर्तमान सरकारलाई नेकपा एमालेको पूर्ण साथ र सहयोग रहने बताएका छन् ।  </p><p>सोमबार आगजनीबाट क्षतिग्रस्त भएको एमाले मुख्यालयको निरीक्षणपछि पोखरेलले वर्तमान सरकारले भ्रष्टाचार अन्त्य र शुसासनका कदम अघि बढाउँदा एमालेले पूर्ण सहयोग गर्ने बताए ।  </p><p>उनले देशैभर क्षतिग्रस्त भएका पार्टी कार्यलयको पुनर्निर्माण सुरु गर्न कार्यकर्तालाई अपिल पनि गरेका छन् । पोखरेलले सरकारी संयन्त्रसँग समन्वय गरेर सार्वजनिक संरचनाको निर्माणमा योगदान गर्न पार्टी पंक्तीलाई निर्देशन दिए ।  </p><p>महासचिव पोखरेलले एमाले असोज ३ गते खरानीको थुप्रोबाट नै संविधान दिवस मनाउने बताउँदै त्यसका लागि जुट्न पनि निर्देशन दिए ।  </p><p>उनले भने, ‘लामो संघर्षबाट २०७२ सालमा  प्राप्त भएको संविधान दिवस असोज ३ गते पर्दछ । त्यो दिवस हामी खरानीकै थुप्रोबाट मनाउने छौँ । सबै जिल्लाले यो कार्यक्रम गर्नुहुनेछ । काठमाडौं उपत्यकामा पार्टी केन्द्रीय कार्यालयको प्रांगणमा हुनेछ।’  </p><p>सधैं सडकबाट निर्णय नहुने भएकोले सडकबाट प्राप्त उपलब्धीलाई संविधानमा संस्थागत गर्नुपर्ने उनले बताए ।  </p><p> </p><p>वर्तमान सरकार अन्तरिम भएकोले यसको मूल काम सुरक्षाको वातावरण बनाउने र समयमा नै निर्वाचन गराउनेमा केन्द्रित हुनेमा आफू विश्वस्त रहेको पोखरेलले बताए । उनले भने, ‘नेपालका सबै लोकतान्त्रिक पार्टीहरु जनतामा गएर, जनताका बीचबाट अभिमत प्राप्त गर्ने प्रक्रियामा प्रवेश गर्नुभएको छ भन्ने हामी ठान्दछौं।’</p>",
  "content_text": "काठमाडौं । नेकपा एमालेका महासचिव शंकर पोखरेलले वर्तमान सरकारलाई नेकपा एमालेको पूर्ण साथ र सहयोग रहने बताएका छन् । सोमबार आगजनीबाट क्षतिग्रस्त भएको एमाले मुख्यालयको निरीक्षणपछि पोखरेलले वर्तमान सरकारले भ्रष्टाचार अन्त्य र शुसासनका कदम अघि बढाउँदा एमालेले पूर्ण सहयोग गर्ने बताए । उनले देशैभर क्षतिग्रस्त भएका पार्टी कार्यलयको पुनर्निर्माण सुरु गर्न कार्यकर्तालाई अपिल पनि गरेका छन् । पोखरेलले सरकारी संयन्त्रसँग समन्वय गरेर सार्वजनिक संरचनाको निर्माणमा योगदान गर्न पार्टी पंक्तीलाई निर्देशन दिए । महासचिव पोखरेलले एमाले असोज ३ गते खरानीको थुप्रोबाट नै संविधान दिवस मनाउने बताउँदै त्यसका लागि जुट्न पनि निर्देशन दिए । उनले भने, ‘लामो संघर्षबाट २०७२ सालमा प्राप्त भएको संविधान दिवस असोज ३ गते पर्दछ । त्यो दिवस हामी खरानीकै थुप्रोबाट मनाउने छौँ । सबै जिल्लाले यो कार्यक्रम गर्नुहुनेछ । काठमाडौं उपत्यकामा पार्टी केन्द्रीय कार्यालयको प्रांगणमा हुनेछ।’ सधैं सडकबाट निर्णय नहुने भएकोले सडकबाट प्राप्त उपलब्धीलाई संविधानमा संस्थागत गर्नुपर्ने उनले बताए । वर्तमान सरकार अन्तरिम भएकोले यसको मूल काम सुरक्षाको वातावरण बनाउने र समयमा नै निर्वाचन गराउनेमा केन्द्रित हुनेमा आफू विश्वस्त रहेको पोखरेलले बताए । उनले भने, ‘नेपालका सबै लोकतान्त्रिक पार्टीहरु जनतामा गएर, जनताका बीचबाट अभिमत प्राप्त गर्ने प्रक्रियामा प्रवेश गर्नुभएको छ भन्ने हामी ठान्दछौं।’",
  "fetched_at": "2025-09-15T11:20:03.138817Z",
  "id": "352a10b1cb2660865602a2c642f9d52b51147022a96bae22c57edb147e3ba486",
  "images": [
    "https://images.nagariknewscdn.com/authors/1756900631_Shankar_Pokrel.jpg"
  ],
  "lang": "ne",
  "published_at": "2025-09-15T10:43:34Z",
  "source": {
    "domain": "nagariknews.nagariknetwork.com",
    "id": "nagariknews",
    "name": "नागरिक दैनिक"
  },
  "summary": "पोखरेलले वर्तमान सरकारले भ्रष्टाचार अन्त्य र शुसासनका कदम अघि बढाउँदा एमालेले पूर्ण सहयोग गर्ने बताए ।...",
  "tags": null,
  "title": "वर्तमान सरकारलाई एमालेको पूर्ण साथ रहन्छ: महासचिव पोखरेल",
  "url": "https://nagariknews.nagariknetwork.com/politics/uml-fully-supports-the-current-government-general-secretary-pokharel-64-37.html",
  "version": 1
}